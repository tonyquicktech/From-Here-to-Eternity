ꓮ ꓟꓶ ꓗꓪ ꓐꓰ ꓕꓲ ꓞꓲꓼ ꓕꓲ ꓑ ꓗꓪ ꓛꓲ

(ꓝꓣꓳꓟ ꓧꓰꓣꓰ ꓔꓳ ꓰꓔꓰꓣꓠꓲꓔꓬ)






















1 ꓕꓱꓺ

ꓙꓱ-ꓣꓴ-ꓢ-ꓡꓱ ꓡꓳ ꓒꓱ ꓗꓪ ꓒꓬꓱꓼ ꓡ ꓟ ꓫꓵꓽ ꓪꓴ

	ꓢꓲꓺꓒ ꓬꓰ-ꓢꓴ ꓠꓬ ꓮ-ꓛꓬ ꓪ ꓚꓲ ꓗꓪ ꓐꓰ ꓙꓱ-ꓣꓴ-ꓢ-ꓡꓱ ꓡꓳ ꓒꓱ ꓔꓯ ꓡꓳꓸ ꓠꓬꓲ_ ꓡꓳ꓿ ꓡꓳꓺ ꓐꓷ ꓒꓴ ꓡꓰ ꓫꓬꓹ ꓔ ꓟ ꓡꓳ ꓒꓱ ꓚꓬꓹ_ ꓐꓰ꓾ ꓢꓲ ꓫꓬ ꓦꓲ ꓓꓽ ꓟ_ ꓐꓰ꓾ ꓫꓵꓺ_ ꓡꓰ ꓐꓰ ꓐꓬꓱꓼ ꓡꓱꓼ ꓡꓱꓼ ꓡꓬꓸ ꓔꓬ ꓟ ꓡꓳꓸ ꓜꓳ ꓦꓲꓻ ꓔꓯ ꓬꓲ-ꓢꓷ-ꓡꓰ ꓡ ꓞꓳ ꓐꓴ ꓡꓳꓸ ꓠꓬꓲ ꓢꓲ꓾ ꓮ ꓘꓶ ꓡꓳꓸ ꓠꓲꓹ ꓘꓪꓽ ꓫꓵ ꓔꓬ ꓡꓳ꓿ ꓖꓳ ꓡꓱ ꓥ_ ꓟꓲ ꓡꓳ ꓒꓱ ꓖꓳ ꓟ ꓔꓯ ꓢꓲꓺꓒ ꓬꓰ-ꓢꓴ ꓡꓳꓸ ꓟꓳ_ ꓕꓯ꓾ ꓠꓲꓹ ꓟ ꓫ ꓢꓲ “ꓟꓬ ꓐꓲ ꓓꓳ_ ꓡꓳ” (ꓡꓴ 19ꓽ41)꓿ 
	 ꓬꓰ-ꓢꓴ ꓠꓬ꓾ ꓟꓶ ꓤ ꓟꓽ ꓥ ꓕꓯ ꓔꓳꓹ ꓜꓳꓽ ꓠ ꓗ_ ꓟ ꓖꓷ-ꓢꓶ-ꓟ-ꓠꓲ ꓐꓱꓺ ꓗꓪ ꓟ ꓠꓲꓹ ꓫ ꓟꓬ ꓫ ꓓꓴ_ ꓐꓰ ꓪꓴꓸ-ꓖ ꓪ ꓚꓲꓺ ꓡꓯ ꓐꓳ ꓔꓶꓸ ꓓꓴ ꓗꓪ ꓟ ꓫꓸ ꓙꓵꓻ ꓓꓴ ꓑꓶ ꓓꓴ ꓥꓴꓻ_ ꓡꓳ ꓠꓽ ꓟꓽ ꓥ꓿ ꓔꓴꓺ ꓔꓴꓺ ꓟꓶꓽ ꓟꓶꓽ ꓟ ꓙꓱ-ꓣꓴ-ꓢ-ꓡꓱ ꓡ ꓞꓳ ꓐꓴ ꓔꓳꓹ ꓜꓳꓽ ꓠ ꓗ_ ꓟ ꓫꓸ ꓙꓵ ꓓꓴ ꓔꓯ ꓡꓳꓸ ꓟꓳ_ ꓠꓬꓲ ꓬꓲ ꓥꓴꓻ ꓔꓬ ꓟ ꓥ ꓡꓳ꓿ 
	ꓪꓴ-ꓢ ꓡꓰ ꓬꓲ-ꓢꓷ-ꓡꓰ ꓡ ꓞꓳ ꓐꓴ ꓔꓯ ꓕꓲꓽ ꓔꓴ ꓘꓳꓼ ꓟꓽ ꓞꓲ ꓢꓲꓺ ꓚꓰꓸ ꓢꓲ꓾ ꓬꓲ ꓪ ꓔꓯ ꓮ ꓡꓲ ꓐꓰ ꓡꓳꓸ ꓙ ꓠꓬꓲ ꓙ ꓩꓴ ꓡ_ ꓟ ꓔꓯ ꓢꓲꓺ ꓒ ꓬꓰ-ꓢꓴ ꓠꓲꓹ ꓟ ꓟꓳꓻ ꓔꓬ_ ꓡꓳ꓿ ꓙꓱ-ꓢꓴ-ꓢ-ꓡꓱ ꓠꓬ ꓠꓱꓸ ꓐꓯ ꓡꓳ-ꓒꓱ ꓐꓴ ꓕꓯ ꓢꓲ ꓪꓴ-ꓢ ꓡꓰ ꓛꓵꓽ ꓔꓴ_ ꓟ ꓟꓶ_ ꓡꓳ꓿ “ꓮ ꓡꓲꓳ ꓐꓯ ꓠꓬ ꓬꓰ-ꓧꓳ-ꓧꓪ ꓡꓰ ꓜꓲ-ꓬꓴ ꓔꓯ ꓢꓲꓺ ꓗꓷꓳ꓿ ꓬꓲ ꓔꓬ ꓖꓴ ꓬꓰ ꓠꓹ ꓟ ꓜꓲ-ꓬꓴ ꓔꓯ ꓬꓲ ꓠꓲꓹ ꓫꓵ_ ꓡꓳ” (ꓖꓪ 132ꓽ 13)꓿ ꓢꓲ ꓫꓬ_ ꓟ ꓟꓷ ꓠꓷ ꓝꓸ ꓢꓴ ꓐꓴ ꓠꓬ ꓕꓲ ꓝꓸ ꓡꓰ ꓕꓲꓽ ꓝ ꓗꓪ ꓬꓲꓼ ꓠꓬꓲꓸ ꓖꓶ_ ꓟ ꓟꓬꓱꓽ ꓔꓬ ꓬꓰ ꓗꓷꓳ꓿ ꓔꓲꓺ ꓒ ꓐꓴ ꓡꓰ ꓪꓴ-ꓢ ꓬꓲꓸ ꓮ ꓣꓳ ꓤ ꓔꓯ ꓖꓴꓺ ꓬꓯꓼ_ ꓟ ꓔꓲꓺ ꓓꓴ ꓔꓯ ꓥ_ ꓟꓲ ꓕꓲ ꓠꓬꓲ ꓡꓰ ꓕꓲ ꓠꓬꓲ ꓔꓲꓺ ꓖꓶ ꓗꓷꓳ꓿
	ꓕꓲ ꓙꓲꓽ꓾ ꓬꓲ-ꓢꓷ-ꓡꓷ ꓡ ꓞꓳ ꓐꓴ ꓠꓬ ꓪꓴ-ꓢ ꓒꓬꓱꓽ ꓕꓯ ꓗꓪ ꓦ ꓡꓱ ꓐꓳ ꓐꓳ_ ꓡꓰ ꓬꓰ_ ꓕꓯ ꓠꓽ꓾ ꓪꓴ-ꓢ ꓡꓰ ꓢꓲꓺ ꓔ ꓟ ꓙꓱ-ꓣꓴ-ꓢ ꓡꓱ ꓡꓳ ꓒꓱ ꓠꓬ ꓕꓲ ꓞꓲꓼ ꓕꓶ ꓞꓹ ꓡꓳ ꓫꓵꓽ ꓥ ꓡꓳ꓿ ꓬꓲ_ ꓡꓰꓽ ꓮ ꓐ ꓕꓲ ꓣꓳ ꓔꓯ ꓙꓳ_ ꓟ ꓠꓵꓽ ꓠꓲꓹ ꓢꓶꓸ ꓟꓽ ꓞꓲ ꓪꓴꓽ_ ꓟ ꓠꓵ ꓠꓲꓹ ꓡꓰ ꓪꓴ-ꓢ ꓠꓬ ꓬꓲ ꓪ ꓔꓯ ꓢꓳꓸ ꓔ ꓖꓶ_ ꓥ_ ꓟꓲ꓾ ꓗꓳꓸ ꓗꓷ ꓟ  ꓬꓲ ꓪ ꓚꓺ ꓟꓲꓽ ꓠꓬ ꓟꓽ ꓢꓲꓽ ꓟꓽ ꓫꓬ ꓟ_ ꓐꓰ ꓒꓳꓹ ꓔꓳꓹ_ ꓟ ꓡꓰꓽ ꓐꓲꓺ ꓞ_ ꓡꓳ꓿ ꓪꓴ-ꓢ ꓠꓬ ꓬꓲꓸ ꓪ ꓔꓯ ꓙ ꓣꓳꓽ ꓣꓳꓽ_ ꓐꓰ ꓮ ꓟꓬ ꓘꓶꓸ ꓖꓶ ꓗꓷ ꓥ_ ꓟꓲ ꓬꓲ ꓪ ꓟꓽ ꓠ ꓡꓳꓸ ꓟ ꓑꓶꓸ ꓓꓴ꓾ ꓡꓳꓹ ꓬꓰ_ ꓕꓯ ꓪꓴ-ꓢ ꓠꓬ ꓠꓲꓹ ꓟ ꓩꓴꓻ_ ꓟ ꓡꓳ ꓒꓱ ꓖꓳ ꓟ ꓔꓯ ꓘꓶꓸ ꓖꓶ ꓠꓹ ꓟ ꓬꓲ ꓠꓲꓹ ꓠꓵ ꓓꓰꓺ ꓡꓰ_ ꓟ ꓤ ꓔꓲꓸ ꓔꓯ ꓝꓲ ꓩꓴ ꓡ_ ꓡꓳ꓿ ꓡꓴ 19ꓽ42-44ꓼ ꓖꓪ 48ꓽ2ꓼ ꓢ 53ꓽ7ꓼ ꓪꓴ 22ꓽ9ꓹ16-18ꓼ 1 ꓟꓲ 21 ꓕꓱꓼ ꓪꓴ28ꓽ12ꓼ ꓬꓳ 1ꓽ51ꓼ ꓬꓰ 17ꓽ21-25꓿
	ꓢꓲꓺ ꓒ ꓬꓰ-ꓢꓴ ꓟꓲ ꓠꓯ ꓗꓪ ꓔꓬ ꓕꓯ ꓬꓲ ꓠꓬ ꓬꓲ-ꓢꓷ-ꓡꓰ ꓡ ꓞꓳ ꓗꓳ ꓡꓳ ꓗꓪ ꓔꓬ ꓢꓲ꓾ “ꓠꓲꓽ ꓜꓲ ꓞꓹ ꓢꓴ ꓔꓯ ꓠꓲꓽ ꓖꓼ ꓓꓳ ꓖꓶ_ ꓟ꓾ ꓟꓬ ꓢꓶꓽ ꓠꓬꓲ ꓟꓽ ꓟꓳ ꓢꓴ ꓔꓯ ꓠꓬꓲ ꓟꓳ ꓡ ꓝꓲ_ ꓟ꓾ ꓛꓲ ꓫꓵꓻ ꓡꓯ ꓫꓵ ꓢꓴ ꓔꓯ ꓫꓱꓽ ꓙꓰ ꓐ ꓡ ꓝꓲ_ ꓟ꓾ ꓔꓸ ꓟꓽ ꓩꓴ ꓓꓲꓻ ꓢꓴ ꓔꓯ ꓢꓲ ꓫꓬ ꓡꓰ ꓝꓲ_ ꓟ꓾ ꓠꓸ ꓐꓳꓽ ꓔꓯ ꓑ ꓙ ꓡ ꓝꓲ_ ꓟ꓾ ꓫꓵꓻ ꓢꓴ ꓔꓯ ꓢꓯꓸ ꓬꓲꓼ ꓡ ꓝꓲ_ ꓟ_ ꓐꓰ꓾ ꓞꓳ ꓫ ꓔꓯ ꓶꓼ ꓓꓳꓽ ꓫꓱꓹ ꓓꓳꓽ ꓚꓺ ꓟꓸ ꓖꓶ_ ꓟ”꓾ ꓟꓬꓱꓽ ꓕꓱ ꓟꓬ ꓫꓵꓽ ꓬꓰ_ ꓡꓳ꓿
	ꓡ ꓞꓳ ꓮ ꓐꓲ ꓠꓬ ꓚꓲꓸ ꓛꓬ ꓔꓬ ꓖꓴ ꓦꓲꓻ ꓟꓽ ꓙꓳ ꓥ_ ꓟꓲ꓾ ꓞꓳ ꓤ ꓣꓱꓽ ꓬꓯꓼ_ ꓟ ꓔꓯ ꓖꓶ ꓠꓹ ꓟ_ ꓐꓰ꓾ ꓞꓳ ꓤ ꓔꓯ ꓬꓯꓼ ꓡ ꓠ ꓗ_ ꓟ ꓫꓸ ꓙꓵꓻ ꓓꓴ ꓔꓯ ꓟꓳꓸ ꓖꓶ ꓠꓹ ꓟ_ ꓐꓰ꓾ ꓞꓳ ꓤ ꓐꓴ ꓕꓲ ꓞꓲꓼ ꓕꓲ ꓑ ꓟ ꓢꓯꓼ ꓟꓬ ꓘꓳ ꓣꓴ ꓡ ꓠꓹ ꓟ ꓐꓱ ꓶ ꓘꓶꓸ ꓖꓶ ꓠꓹ ꓟ꓾ ꓬꓲ ꓠꓬ ꓟꓲ ꓠꓯ ꓗꓪ ꓢꓯꓸ ꓔꓬ ꓗꓷꓳ꓿ ꓠꓲꓹ ꓟ ꓩꓴꓻ_ ꓟ ꓞꓳ ꓤ ꓐꓴ ꓒꓳꓹ ꓖꓶ ꓡ_ ꓟ ꓔꓯ ꓡꓳꓸ ꓢꓲ꓾ ꓢꓲꓺ ꓒ ꓬꓰ-ꓢꓴ ꓠꓲꓹ ꓟ ꓠꓻ ꓡꓰꓳ꓿ ꓮ ꓡꓲꓳ ꓐꓯ ꓠꓬ ꓬꓲ ꓪ ꓠꓽ ꓙꓲꓻ ꓓꓰꓺ ꓡꓰ_ ꓟ ꓛꓳ ꓒꓯꓹ_ ꓐꓰ ꓕꓲ ꓔꓲꓸ ꓡꓰꓽ ꓟ ꓚꓬꓴꓹ ꓢꓲꓺ ꓒ_ ꓐꓰ꓾ ꓠꓵ ꓠꓲꓹ ꓢꓲꓺ ꓒ ꓥ_ ꓟ ꓬꓰ-ꓢꓴ ꓬꓲꓸ ꓘꓶꓸ ꓖꓶ_ ꓟ ꓔꓯ ꓟꓽ ꓒꓵꓽ ꓟꓽ ꓚꓬꓺ ꓬꓰ_ ꓡꓳ꓿
	ꓥꓳꓺ ꓡꓳꓸ ꓓꓴ ꓙꓳ_ ꓟ ꓐꓰ ꓖ ꓖꓶ ꓟꓶ ꓓ_ ꓟ ꓙꓵꓹ ꓠꓽ ꓠꓲꓹ ꓞ ꓗꓳꓸ ꓙꓰ ꓔꓬ_ ꓡꓳ꓿ ꓟꓽ ꓔꓱꓹ ꓟ ꓙꓵꓻ ꓚꓱꓹ ꓔꓯ ꓘꓳ ꓣꓴ_ ꓟ ꓐꓰ ꓒꓳꓹ ꓔꓳ_ ꓟ ꓝꓴꓲꓹ ꓬꓰ ꓢꓲ꓾ ꓦꓬ ꓘꓳꓼ ꓕꓲ ꓝꓸ ꓡꓰ ꓕꓲ ꓝꓸ ꓗꓪ ꓫꓺ ꓗꓶ ꓔ ꓟ ꓫꓸ ꓙꓵ ꓟꓶ ꓙꓵ ꓓꓴ ꓟꓴ ꓗꓴꓸ ꓠꓽ ꓬꓲ ꓪ ꓕꓯ ꓢꓲ ꓗꓪ ꓬꓯꓼ ꓡ_ ꓐꓰ ꓗ_ ꓡꓳ꓿ ꓡ ꓠꓹ ꓟ ꓫ ꓙꓵ ꓟꓶ ꓙꓵ ꓓꓴ ꓗꓪ ꓐꓰ ꓬꓲ ꓪ ꓔꓯ ꓚꓬꓴꓹ_ ꓐꓰ ꓬꓯꓼ ꓡ ꓢꓴ ꓚꓬꓴꓹ ꓢꓲꓺꓒ ꓔꓯ ꓬꓲ ꓪ ꓡꓳꓺ ꓗꓷ ꓢꓲ꓾ ꓟꓽ ꓟꓶ ꓫꓵ ꓕꓯ ꓬꓲ ꓪ ꓬꓲ ꓔꓯ ꓡꓯ ꓐꓳ ꓔꓶꓸ ꓓꓴ ꓗꓪ ꓕꓯꓼ ꓢꓰꓼ_ ꓐꓰ ꓬꓰ ꓔꓬ_ ꓡꓳ꓿
	ꓙꓱ-ꓣꓴ-ꓢ-ꓡꓱ ꓡꓳ ꓒꓱ ꓔꓯ ꓢꓲꓺ ꓒ ꓬꓰ-ꓢꓴ ꓡꓳꓸ ꓔꓬ ꓕꓯ꓾ ꓡꓳ ꓒꓱ ꓖꓳ ꓟ_ ꓐꓰ ꓬꓲ-ꓢꓷ-ꓡꓰ ꓡ ꓞꓳ ꓮ ꓙꓵ ꓟ ꓕꓯ ꓢꓲ ꓗꓪ ꓬꓯꓼ ꓡ ꓠ ꓗ_ ꓟ ꓫ ꓙꓵ ꓟꓶ ꓙꓵ ꓓꓴ ꓔꓯ ꓬꓲꓸ ꓡꓳꓸ ꓟꓳ_ ꓡꓳ꓿ ꓟꓶ ꓤ ꓟꓽ ꓥ ꓕꓯ ꓪꓴ-ꓢ ꓠꓬ ꓬꓲ ꓚꓲ ꓛꓬ ꓔꓬ ꓖꓴ ꓬꓰ ꓠꓹ ꓟ ꓢꓲꓺ ꓚꓰꓸ ꓔ ꓟ ꓡꓳ ꓒꓱ ꓗꓪ ꓐꓰ ꓓꓳ ꓙꓰ ꓢꓲ꓾ ꓢꓰꓼ ꓓꓴ ꓮꓸ ꓕꓽ ꓔꓯꓹ ꓔ ꓟ ꓟꓴꓽ ꓗꓪ ꓝꓲ ꓓꓴ ꓐꓴ ꓠꓬ ꓡꓳ ꓒꓱ ꓖꓳ ꓟ ꓕꓯ ꓢꓲ ꓗꓪ ꓬꓯꓼ ꓡ ꓠ ꓗ_ ꓟ ꓔꓯ ꓬꓰ-ꓢꓴ ꓡꓳꓸ ꓟꓳ_ ꓡꓳ꓿ ꓟꓶ ꓤ ꓟꓽ ꓥ ꓕꓯ ꓣꓳ-ꓟ ꓟꓯꓼ ꓢꓲꓽ ꓒ ꓕꓲ-ꓔꓳꓼ ꓐꓰ ꓬꓲ ꓟꓯꓼ ꓤ ꓐꓴ ꓡꓰ ꓦꓴꓺ ꓔꓯꓹ ꓙꓰ ꓠ ꓗꓹ ꓟ ꓟꓵꓽ ꓗꓪ ꓐꓰ ꓢꓲ ꓫꓬ ꓦꓲ ꓔꓯ ꓢꓲꓺ ꓒ ꓬꓰ-ꓢꓴ ꓡꓳꓸ ꓠꓬꓲ ꓗꓷ ꓕꓯ꓾ ꓐꓶ ꓞꓳ ꓟꓯꓼ ꓜꓴ ꓡꓰ ꓡꓳ ꓒꓱ ꓚꓬꓹ ꓔꓯ ꓗꓽ ꓚꓳꓸ ꓔ ꓟ ꓔꓯ ꓟꓬ ꓐꓲ ꓶꓻ ꓞꓹ ꓟ ꓟꓬ ꓢꓶꓽ ꓗꓪ ꓐꓰ ꓶꓻ ꓶꓻ ꓤ ꓡꓳꓸ ꓟꓳ_ ꓡꓳ꓿ ꓖꓳ ꓟ_ ꓡꓰꓽ ꓟꓽ ꓞꓲ ꓐꓶꓽ ꓞꓳ ꓟꓯꓼ ꓜꓴ ꓐꓴ ꓟꓯꓼ ꓛꓵꓻ_ ꓟ ꓢꓯꓼ_ ꓐꓰ꓾ ꓛꓴꓽ ꓙꓳ ꓢꓴ ꓡꓰ ꓗꓽ ꓚꓳꓸ ꓔ ꓟ ꓡꓳ ꓒꓱ ꓠꓯꓸꓼ ꓗꓪ ꓐꓰ ꓤ ꓟꓶ ꓤ ꓐꓴ ꓥꓴꓻ ꓢꓯꓼ_ ꓐꓰ꓾ ꓤ ꓠꓱ ꓐꓴ ꓜꓻ ꓓꓰꓽ ꓢꓯꓼ ꓕꓱ ꓟꓬ ꓫꓵꓽ ꓔꓯ ꓢꓲꓺ ꓒ ꓬꓰ-ꓢꓴ ꓠꓸ ꓑꓳ ꓗꓪ ꓑ ꓙ_ ꓡꓳ꓿ ꓝꓮꓲ ꓢꓲ ꓫꓬ ꓦꓲ꓾ ꓪ ꓔꓲꓸ ꓙ_ ꓐꓰ ꓡꓳꓸ ꓐꓲ_ ꓟ ꓡꓳꓸ ꓜꓳ ꓦꓲ ꓐꓴ ꓥ_ ꓟꓲ ꓮꓸ ꓔꓳ ꓐꓬꓻ ꓢꓲ ꓛꓴꓻ ꓟꓶꓽ ꓬꓰ_ ꓟ ꓔꓯ ꓥ_ ꓟꓲ ꓠꓲꓹ ꓟ ꓦꓻ ꓐꓬꓱꓽ ꓗꓪ ꓢꓲꓽ ꓢꓲꓽ ꓡꓰꓽ ꓡꓳꓸ ꓟꓳ_ ꓡꓳ꓿ ꓪꓴ-ꓢ_ ꓐꓰ ꓘꓶꓽ ꓫꓵꓽ ꓬꓰ ꓔ ꓥ_ ꓟꓲ ꓟꓽ ꓟꓶ ꓫꓵ ꓕꓯ ꓟꓵꓽ ꓗꓳꓹ ꓓꓵ ꓓꓵ ꓗꓪ ꓧꓹ ꓒꓬꓱꓺ ꓙꓰ ꓠ ꓗ_ ꓟ ꓬꓲ-ꓢꓷ-ꓡꓰ ꓞꓳ ꓫꓵꓽ ꓔꓯ ꓠꓲꓹ ꓟ ꓦꓻ ꓐꓬꓱꓽ ꓟꓳ_ ꓠꓬꓲ ꓬꓰ-ꓢꓴ ꓠꓬ ꓫꓱꓸ ꓤ ꓔꓴꓺ ꓡ ꓢꓲ ꓕꓱ ꓡꓱ ꓐꓯ_ ꓡꓳ꓿ “ꓙꓱ-ꓣꓴ-ꓢ-ꓡꓱꓳ꓾ ꓙꓱ-ꓣꓴ-ꓢ-ꓡꓱꓳ꓾ ꓟꓷ ꓠꓷꓹ ꓝꓸ ꓢꓴ ꓔꓯ ꓢꓰꓼ ꓢꓲ꓾ ꓠꓴ ꓔꓯ ꓝꓲ ꓩꓴ ꓡ_ ꓟ ꓡ ꓞꓳ ꓔꓯ ꓭꓸ ꓛꓲ ꓡꓰ ꓡꓳꓺ ꓢꓴꓳ꓾ ꓮꓸ ꓭꓸ ꓟ ꓓꓴꓻ ꓡꓯꓼ ꓠꓯꓸ ꓘꓪ ꓗꓪ ꓬꓲ ꓤ ꓔꓯ ꓟꓵꓸ ꓖꓶ_ ꓟ_ ꓡꓰ ꓐꓰ꓾ ꓥꓪ ꓡꓰ ꓠꓴ ꓤ ꓠꓱ ꓐꓴ ꓔꓯ ꓘꓴ ꓜꓲꓼ ꓡ ꓝꓲ ꓠꓲꓹ ꓫꓵ_ ꓟ ꓮ ꓟꓬꓹ ꓧꓪꓹ ꓬꓰ ꓠꓬꓲꓳ꓿ ꓬꓲ_ ꓡꓰ ꓠꓴ ꓪ ꓟꓽ ꓫꓳꓺ” (ꓟ 23ꓽ 37ꓼ ꓬꓳ 5ꓽ40ꓼ 2 ꓟꓲ 36ꓽ15-16ꓼ ꓖꓪ 80ꓽ8ꓼ 109ꓽ5ꓼ ꓢ 5ꓽ1-4ꓼ ꓝꓲ 10ꓽ38ꓼ ꓡꓴ 4ꓽ18ꓼ ꓟ 11ꓽ5ꓹ28ꓼ ꓬꓰ 9ꓽ1ꓼ 13ꓽ7)꓿
	ꓙꓵꓻ ꓠꓲꓹ ꓟꓽ ꓙꓳ ꓟ_ ꓐꓰ ꓒꓳꓹ ꓔꓳꓹ_ ꓟ ꓠꓲꓹ ꓟ ꓡꓰ ꓠꓲꓹ ꓟ ꓩꓴꓻ ꓔꓬꓹ ꓟ ꓟꓲ ꓠꓯ ꓞꓳ ꓤ ꓬꓲꓸ ꓒꓬꓱꓽ_ ꓐꓰ꓾ ꓪꓴ-ꓢ ꓬꓲ ꓐꓯ ꓟꓴ ꓘꓶꓽ_ ꓟ ꓔꓯ ꓔꓷꓹ ꓙꓵ (ꓜꓲꓻ) ꓬꓰ ꓔꓬ_ ꓟ ꓟꓲ ꓠꓯ ꓞꓳ ꓤ ꓫꓱꓹ ꓔꓯ ꓙꓱ-ꓣꓴ-ꓢ-ꓡꓱ ꓗꓪ ꓬꓰ-ꓢꓴ ꓡꓳꓸ ꓟꓳ_ ꓡꓳ꓿ ꓖꓳ ꓡꓱ ꓠꓬꓲ ꓫ ꓙꓵ ꓓꓴ ꓔꓳꓹ ꓜꓳꓽ_ ꓐꓰ ꓗ_ ꓟ ꓟꓲ ꓠꓯ ꓞꓳ ꓤ ꓕꓲ ꓣꓳ ꓡꓰ ꓕꓲ ꓣꓳ ꓐꓱ ꓶ ꓬꓰ-ꓢꓴ ꓠꓲꓹ ꓟ ꓫ_ ꓡꓳ꓿ ꓔꓳꓹ ꓜꓳꓽ ꓡ ꓠ ꓗ_ ꓟ ꓫꓸ ꓙꓵ ꓓꓴ ꓗꓪ ꓐꓰ ꓟꓲ ꓠꓯ ꓞꓳ ꓤ ꓐꓴ ꓡꓲꓹ ꓙꓰ ꓪ ꓠꓹ ꓟ ꓐꓱ ꓶ ꓢꓲꓺ ꓒ ꓬꓰ-ꓢꓴ ꓠꓬ ꓬꓲ ꓚꓲꓸ ꓛꓬ ꓢꓯꓼ ꓟꓬ ꓖꓶ ꓠꓲꓹ ꓫꓵ ꓔꓬ_ ꓡꓳ꓿ 
	ꓟꓯꓼ ꓜꓴ ꓐꓴ ꓬꓰ-ꓧꓳ-ꓧꓪ ꓪꓴ-ꓢ ꓠꓬ ꓟꓬ ꓐꓲ ꓞꓰ ꓔꓬ_ ꓡꓳ꓿ ꓛꓬꓻ ꓢꓴ ꓥꓳꓽ ꓢꓴ ꓕꓲ ꓣꓳ ꓔꓯ ꓙꓵꓽ ꓗ ꓔꓯ ꓛꓬ ꓗꓷ_ ꓟ ꓝꓴꓲꓹ ꓪꓽ ꓒꓵ ꓗꓪ ꓐꓰ ꓚꓬꓴꓹ ꓠꓹ ꓟ ꓠꓬ ꓮ ꓘꓶ ꓛꓲ ꓬꓰ ꓫ_ ꓟ ꓔꓯ ꓒꓬꓱꓼ ꓞꓹ ꓟ ꓫꓵꓽ ꓪꓴ ꓕꓱ ꓟ ꓡꓰ ꓟꓳꓸ ꓖꓶ ꓓꓳ ꓡ_ ꓡꓳ꓿ ꓬꓴ-ꓔ ꓡ ꓞꓳ ꓐꓴ ꓬꓰ_ ꓟ ꓝꓴꓲꓹ ꓠꓬ ꓮ ꓘꓶꓸ ꓥꓶꓺ_ ꓠꓬꓲ ꓪꓴ-ꓢ ꓡꓰ ꓙꓱ-ꓣꓴ-ꓢ-ꓡꓱ ꓡꓳ ꓒꓱ ꓔꓯ ꓐꓬꓺ ꓡꓰ ꓝꓲ_ ꓟ ꓥ ꓡꓳ꓿ ꓠꓬꓲ ꓠꓬꓲ ꓟ ꓞꓳ ꓤ ꓐꓴ ꓥ_ ꓟꓲ ꓕꓲ ꓡꓰꓹꓼ ꓥꓶꓺ_ ꓟ ꓝꓴꓲ ꓬꓰ ꓔꓬ ꓟ ꓔꓯ ꓢꓲꓺ ꓒ ꓬꓰ-ꓢꓴ ꓡꓳꓸ ꓟꓳ ꓔꓬ ꓡꓳ꓿ ꓬꓴ-ꓔ ꓡ ꓞꓳ ꓐꓴ ꓬꓰ_ ꓟ ꓝꓴꓲ ꓗꓳ ꓡꓳ ꓗꓪ ꓮꓸ ꓓꓲꓽ ꓪꓴꓽ_ ꓟ ꓝꓴꓲ ꓠꓬ꓾ ꓙꓲ-ꓢꓴ ꓔꓯ ꓟꓽ ꓙꓵꓻ ꓟ ꓝꓴꓲ ꓥ ꓟ_ ꓡꓰ ꓐꓰ꓾ ꓠꓬꓲ ꓠꓬꓲ ꓟ ꓟꓲ ꓠꓯ ꓡ ꓞꓳ ꓐꓴ ꓬꓰ_ ꓟ ꓝꓴꓲ ꓗꓳ ꓡꓳ ꓗꓪ ꓪꓴꓽ ꓓꓰꓺ ꓡꓰ_ ꓟ ꓝꓴꓲꓹ ꓠꓬ ꓪꓴ-ꓢ ꓗꓴꓷꓼ ꓦꓲꓻ ꓚꓰꓺ ꓥ_ ꓟ ꓙꓵꓽ ꓗ ꓔꓯ ꓛꓬꓻ_ ꓟ ꓝꓴꓲ ꓥꓳ꓿ ꓝꓴꓲ ꓡꓰ ꓞꓳꓹ ꓔ ꓟ ꓠꓯꓸꓼ ꓗꓪ ꓔꓬ ꓢꓲ꓾ ꓠꓬꓲꓽ ꓧꓪꓹ ꓕꓲ ꓧꓪꓹ ꓫꓵꓻ ꓠ ꓗ_ ꓢꓴ ꓞꓳ ꓤ ꓮ ꓟꓬꓹ ꓠꓬ ꓔꓱꓹ ꓚꓵꓺ_ ꓟ ꓐꓯ ꓘꓶ ꓔꓯ ꓘꓳ ꓣꓴ ꓠꓲꓹ ꓟꓽ ꓫꓵ (ꓣꓳ 7ꓽ12ꓼ ꓬꓳ 14ꓽ15)꓿ ꓬꓰ-ꓢꓴ ꓙꓲ-ꓢꓴ ꓡꓰ ꓬꓲ ꓢꓯꓼ ꓟꓬ ꓖꓶ ꓗꓷ_ ꓗꓪ ꓛꓲ ꓠꓲꓹ ꓠꓵ ꓔ ꓢꓴ ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓠꓵ ꓠꓲꓹ ꓗꓪ ꓬꓲꓸ ꓚꓰꓺ ꓬꓰ ꓔ ꓟ ꓙꓵꓽ ꓗ ꓔꓯ ꓫꓺ ꓒꓵꓽ ꓐ ꓡ ꓢꓴ ꓒꓬꓱꓼ ꓡ ꓝꓲ꓾ ꓐꓰ ꓪ ꓘꓴ ꓢꓲ ꓘꓶꓽ ꓢꓰꓼ_ ꓥꓳ꓿

ꓐꓯ ꓟꓴ ꓔꓳꓹ ꓜꓳꓽ ꓗꓷ ꓟ ꓢꓲ ꓫꓬ ꓦꓲꓻ ꓓꓽ ꓟ

	ꓙꓱ-ꓣꓴ-ꓢ-ꓡꓱ ꓡꓳ ꓒꓱ ꓠꓬ ꓮꓸ ꓫꓵꓽ ꓑꓶ ꓓꓴ ꓐꓬꓺ ꓡꓰ_ ꓡ? ꓪꓽ ꓚꓲ ꓗꓪ ꓛꓲ ꓬꓰ_ ꓕꓯ꓾ ꓮ ꓘꓶꓸ ꓡꓳꓸ ꓐꓲ_ ꓟ ꓢꓲ ꓫꓬ ꓦꓲ ꓓꓽ ꓟ ꓔꓯ ꓡꓳꓸ ꓟꓳ_ ꓡꓳ꓿ 
	ꓦꓲ-ꓘꓳ-ꓑꓮꓲ ꓟꓽ ꓛꓲꓺ ꓡ ꓠꓬꓲꓽ ꓠꓬꓲ ꓕꓯ ꓬꓰ-ꓢꓴ ꓠꓬ ꓬꓲ ꓛꓳ ꓒꓯꓹ ꓐꓴ_ ꓐꓰ ꓙꓱ-ꓣꓴ-ꓢ-ꓡꓱ ꓡꓳ ꓒꓱ ꓔꓯ ꓡꓳꓸ ꓟꓳ ꓓ_ ꓟ ꓮ-ꓛꓬ ꓪ ꓚꓲꓺ ꓗꓪ ꓝꓮꓲ ꓕꓲ ꓧꓪꓹ ꓙꓰ_ ꓡꓳ꓿ ꓬꓴ-ꓔ ꓪ ꓔꓲ ꓐꓴ ꓗꓳ ꓡꓳ ꓗꓪ ꓢꓷ ꓠꓲꓹ ꓙꓳ ꓡꓳꓹ ꓬꓰ ꓟ ꓢꓳ-ꓡꓳ-ꓟꓳ ꓪ ꓔꓲ ꓡꓰ ꓫꓬꓹ ꓔ ꓟ ꓥ ꓢꓲ꓾ ꓐꓬꓱꓼ ꓡꓱꓼ ꓡꓱꓼ ꓮ ꓘꓶꓸ ꓡꓳꓸ ꓐꓲ_ ꓟ ꓢꓲ ꓫꓬ ꓦꓲ ꓓꓽ ꓟ ꓖꓳ ꓕꓲ ꓟ ꓠꓬ ꓟꓽ ꓥꓻꓳ꓿ ꓢꓳ-ꓡꓳ-ꓟꓳ ꓡꓰ ꓫꓬꓹ ꓔ ꓟ ꓢꓲ ꓫꓬ ꓦꓲ ꓔꓯ ꓠꓬ ꓪ-ꓔꓲ ꓠꓱ-ꓐꓴ-ꓘ-ꓠꓱ-ꓤ ꓡꓰ ꓐꓬꓺ ꓡꓰ ꓝꓲ ꓢꓲ꓾ ꓮ ꓟꓶ ꓙꓳ ꓞꓹ ꓟ ꓠꓬ ꓬꓰ-ꓢꓴ ꓟꓽ ꓦꓵ ꓡ ꓧꓶꓸ ꓕꓯ (500) ꓘꓳꓼ ꓖ ꓡꓯ ꓖ ꓙꓲ ꓗꓪ ꓝꓮꓲ ꓫꓬꓹ ꓔ ꓟ ꓥ ꓡꓳ꓿
	ꓖꓳ ꓡꓱ ꓥ_ ꓟꓲ ꓬꓲ ꓗꓴꓺ ꓒꓬꓱꓽ ꓔꓯ ꓟꓳꓸ ꓐꓯ_ ꓠꓬ꓾ ꓗꓸ ꓠꓯ ꓫꓬꓹ ꓔ ꓟ ꓠꓬ ꓬꓲꓸ ꓪꓴꓸ ꓟ ꓔꓯ ꓖꓼ ꓟꓽ ꓟꓶ꓿ ꓗꓸ ꓠꓯꓸ ꓟ ꓢꓲ ꓫꓬ ꓦꓲ ꓗꓪ ꓠꓬ ꓪꓴ-ꓢ ꓬꓲ ꓐꓬꓱꓼ ꓡꓱꓼ ꓡꓱꓼ ꓟ ꓟꓴ ꓗꓴꓸ_ ꓐꓰ ꓔꓲꓺ ꓖꓴ ꓕꓯ ꓢꓲ ꓗꓪ ꓬꓯꓼ ꓡ_ ꓟ ꓟꓴꓽ ꓗꓪ ꓗꓪ_ ꓟ ꓮꓸ ꓔꓳꓸ ꓟꓽ ꓙꓳ꓿ ꓝꓮꓲ ꓘꓶꓽ ꓫꓵꓽ ꓝꓲꓸ ꓖꓶꓽ꓾ ꓣꓱꓽ ꓛꓰ ꓖꓶꓽ ꓕꓲꓺ ꓐꓰ ꓢꓷ-ꓙ-ꓟꓳ-ꓙ-ꓓꓴ ꓘꓶꓽ ꓫꓵꓽ ꓕꓱ ꓟꓬ ꓫꓵꓽ ꓔꓯ ꓢꓲ ꓫꓬ ꓦꓲ ꓠꓬꓲꓽ ꓟ ꓕꓲ ꓟ ꓗꓪ ꓡꓳꓸ ꓟꓽ ꓟꓳ꓿ ꓖꓳ ꓟ_ ꓡꓰꓽ ꓟꓽ ꓞꓲ ꓔꓲꓺ ꓒ ꓐꓴ ꓔꓯ ꓪꓴ-ꓢ ꓡꓰ ꓬꓲ ꓠꓲꓹ ꓡꓶ ꓐꓯ ꓟꓳꓸ ꓖꓶ_ ꓟ ꓟꓴ ꓗꓪ ꓗꓪ_ ꓟ ꓢꓯꓼ ꓔꓯ ꓥ_ ꓟꓲ ꓗꓸ ꓠꓯꓸ ꓟ ꓢꓲ ꓫꓬ ꓦꓲ ꓗꓪ ꓟꓽ ꓑ ꓙ꓿ ꓬꓲ_ ꓡꓰ ꓗꓸ ꓠꓯꓸ ꓟ ꓢꓲ ꓫꓬ ꓦꓲ ꓗꓪ ꓪꓴ-ꓢ ꓠꓬ ꓟꓴ ꓗꓴꓸ ꓗꓪ ꓐꓰ ꓟꓳꓸ ꓖꓶ ꓡ_ ꓟ ꓟꓽ ꓙꓳ ꓥ_ ꓟꓲ꓾ ꓫꓵꓽ ꓙꓳ ꓧꓪꓽ ꓙꓳ_ ꓟ ꓬꓰ-ꓢꓴ ꓗꓪ ꓐꓰ ꓟꓳꓸ ꓖꓶ ꓢꓲ꓾ ꓢꓲ ꓫꓬ ꓦꓲ ꓔꓯ ꓛꓵꓽ ꓔꓴ ꓖꓶ_ ꓡꓳ꓿ ꓠ-ꓢ-ꓡꓱ ꓢꓴ ꓬꓰ-ꓢꓴ ꓠꓬ ꓢꓲ ꓫꓬ ꓦꓲ ꓡ ꓙꓳ ꓓꓰꓺ ꓗꓪ ꓙꓰ ꓢꓲ꓾ ꓞꓳ ꓤ ꓐꓴ ꓔꓯ ꓟꓸ ꓟꓲ ꓟꓸ ꓖꓶ_ ꓟ ꓐꓰ ꓠꓻ ꓫꓬꓹ ꓒꓬꓽ ꓫꓬꓹ ꓖꓶ_ ꓟ ꓟꓬꓱꓽ ꓬꓰ_ ꓡꓳ꓿ ꓖꓳ ꓡꓱ ꓥ_ ꓟꓲ ꓢꓲꓺ ꓒ ꓬꓰ-ꓢꓴ ꓡꓰ ꓖꓶ_ ꓟ ꓣꓱ ꓛꓰ ꓔꓯ ꓬꓲ-ꓢꓷ-ꓡꓰ ꓡ ꓞꓳ ꓐꓴ ꓟꓽ ꓚꓬꓺ꓿ ꓖꓳ ꓟ ꓑꓶ ꓓꓴ ꓫꓵꓺ ꓗ ꓘꓶꓽ ꓗꓪ ꓐꓰ ꓓꓳ ꓙꓰ ꓗꓷ ꓟ ꓢꓲꓺ ꓒ_ ꓐꓰ ꓕꓲ ꓪꓺꓼ ꓟꓴ ꓗꓪ ꓗꓪ ꓟ ꓐꓬꓱꓼ ꓡꓱꓼ ꓡꓱꓼ ꓟ ꓟꓬꓱꓺ ꓓꓳꓽ ꓥ_ ꓟꓲ ꓢꓲ ꓫꓬ ꓦꓲ ꓔꓯ_ ꓐꓰ ꓕꓲ ꓞꓲꓼ ꓕꓲ ꓑ ꓧꓹ ꓙꓰꓳ꓿
	ꓢꓲ ꓫꓬ ꓦꓲ ꓓꓽ ꓟ ꓠꓬ ꓐꓬꓺ ꓡꓰ_ ꓥꓳ꓾ ꓐꓰ ꓢꓲꓺ ꓒ ꓬꓰ-ꓢꓴ ꓡꓰ ꓟꓷ ꓠꓷꓹ ꓝ_ ꓟ ꓔꓯ ꓬꓲ ꓛꓳ ꓒꓯꓹ ꓐꓴ ꓑ ꓙ ꓗꓷ ꓠꓬ ꓙꓳꓺ ꓦꓲꓸ ꓡꓰ ꓢꓲ꓾ ꓐꓯ ꓘꓶ ꓬꓲ ꓬꓲꓽ ꓢꓶ ꓔꓯ ꓬꓲ ꓪ ꓢꓷ ꓠꓲꓹ ꓫꓵ_ ꓡꓳ꓿ ꓩꓴ-ꓡꓲ ꓪ ꓔꓲ ꓠꓬ ꓣꓳ-ꓟ_ ꓐꓰ ꓬꓴ-ꓔ ꓡ ꓞꓳ ꓐꓴ ꓔꓯ_ ꓐꓰ ꓖꓳꓺ ꓟꓶ_ ꓟ ꓒꓵꓽ ꓶꓼ ꓔꓯ ꓢꓲ ꓫꓬ ꓦꓲ ꓫꓬꓹ_ ꓟ ꓗꓪ ꓣꓱꓽ_ ꓡꓳ꓿ ꓣꓳ-ꓟ ꓗꓪ ꓐꓰ ꓭꓸ ꓛꓲ ꓘꓴꓸ ꓓꓽ ꓟ ꓖꓳꓻ ꓔꓯꓹ ꓡ ꓢꓲ ꓢꓲ ꓫꓬ ꓦꓲ ꓔꓯ ꓫꓬꓹ_ ꓡꓳ꓿ ꓖꓳ ꓡꓱ ꓠꓬꓲ ꓬꓰ-ꓢꓴ ꓬꓲ ꓛꓳ ꓒꓯꓹ ꓐꓴ ꓡꓰ ꓬꓲ ꓔꓯ “ꓟꓸ ꓒꓽꓳ꓾ ꓮꓺ ꓘꓶꓻ ꓫꓵꓽ ꓭꓸ ꓛꓲ_ ꓐꓰ ꓮꓺ ꓘꓶꓻ ꓫꓵꓽ ꓦꓲꓻ ꓔꓯ ꓡꓳꓸ ꓠꓬꓲ꓾ ꓐꓯ_ ꓡꓳ” (ꓘꓳ 13ꓽ1ꓼ ꓖꓪ 76ꓽ2ꓼ 78ꓽ68-69ꓼ 1 ꓟꓲ 28ꓽ12ꓹ 19ꓼ ꓗꓷ 2ꓽ3ꓹ 7ꓹ 9ꓼ ꓡ 3ꓽ12ꓼ ꓟ 23ꓽ38)꓿
	ꓖꓳ ꓕꓯ ꓢꓲꓺ ꓒ ꓬꓰ-ꓢꓴ ꓡꓰ ꓬꓲ ꓪ ꓔꓯ ꓒꓳꓹ ꓖꓶ ꓢꓲ꓾ “ꓕꓱ ꓟꓬ ꓙꓰꓽ ꓟ ꓔꓯ ꓠꓴ ꓪ ꓟꓳ_ ꓡꓳ ꓟꓽ ꓥ ꓡ? ꓥꓪ ꓠꓴ ꓪ ꓔꓯ ꓔꓱꓹ ꓔꓱ_ ꓐꓰ ꓐꓯ ꓖꓶ_ ꓠꓬꓲ꓾ ꓕꓱ ꓗꓪ ꓕꓲ ꓟ ꓕꓯ ꓢꓲ ꓕꓲ ꓟ ꓜꓶꓻ ꓔ_ ꓟ ꓭꓸ ꓛꓲ ꓠꓬ꓾ ꓟꓽ ꓥꓸ ꓦ ꓟ ꓟꓽ ꓙꓳ ꓙꓳ ꓗꓷ ꓡꓰ_ ꓥꓳ꓾” ꓐꓰ ꓐꓯ ꓖꓶ_ ꓡꓳ (ꓟ 24ꓽ 2)꓿ “ꓛꓳ ꓒꓯꓹ ꓐꓴ ꓠꓬ ꓬꓲ ꓔꓯ ꓡ ꓢꓲ꓾ ꓕꓱ ꓟꓬ ꓙꓰꓽ ꓟ ꓮ ꓕꓯ ꓢꓲ ꓗꓷ ꓡꓰ_ ꓡꓳ? ꓠꓴ ꓬꓲꓼ ꓡ_ ꓟ_ ꓐꓰ ꓕꓱ ꓕꓲ ꓡꓶꓸ ꓡꓳꓹ ꓬꓰ_ ꓟ ꓗꓪ꓾ ꓮ ꓫꓵ ꓢꓷ ꓡꓰ ꓓꓴ ꓓꓳ ꓡ_ ꓡꓳ? ꓥꓪ ꓠꓴꓽ ꓔꓯ ꓐꓯ ꓖꓶ ꓡꓯ꓾” ꓐꓯ_ ꓡꓳ (ꓟ 24ꓽ3)꓿ 
	ꓬꓰ-ꓢꓴ ꓡꓰ ꓟꓲ ꓠꓯ ꓡꓳꓹ ꓬꓰ_ ꓟ ꓦꓬ ꓠꓬꓲ ꓕꓻ ꓑꓳꓸ ꓗꓪ ꓒꓬꓱꓼ ꓡ ꓠ ꓗ_ ꓟ ꓬꓳꓹ ꓚꓲꓽ_ ꓟ ꓫꓵꓽ ꓪꓴ ꓙ ꓖꓴ ꓔꓯ ꓬꓲꓸ ꓟꓳꓻ ꓡꓱꓽ ꓐꓯ ꓟꓸ ꓖꓶ_ ꓡꓳ꓿ ꓬꓰ-ꓢꓴ ꓬꓲ ꓟꓷ ꓠꓷꓹ ꓝꓸ ꓘꓶꓽ ꓠꓬ ꓠꓬꓲꓽ ꓒꓳꓹ ꓔꓯ ꓖꓴꓺ ꓔ ꓟ ꓥ ꓢꓲ꓾ ꓙꓱ-ꓣꓴ-ꓢ-ꓡꓱ ꓐꓬꓺ ꓡꓰ_ ꓟ_ ꓡꓰꓽ ꓟꓽ ꓞꓲ꓾ ꓡꓳꓹ ꓬꓰ_ ꓟ ꓦꓬ ꓠꓬꓲ ꓗꓪ ꓔꓳꓹ ꓜꓳꓽ ꓠ ꓗ_ ꓟ ꓙꓳꓺ ꓦꓲꓸ ꓓꓴ ꓫꓵꓽ ꓪꓴ ꓔꓯ ꓖꓴꓺ ꓬꓯꓼ_ ꓡꓳ꓿ 
	ꓟꓲ-ꓢ-ꓬ ꓔꓯ ꓟꓽ ꓣꓷꓠ ꓟ_ ꓐꓰ ꓬꓲ ꓔꓯ ꓡꓯ ꓐꓳ ꓔꓶ ꓓꓴ ꓗꓪ ꓕꓯꓼ ꓢꓰꓼ ꓗꓷ_ ꓟ ꓝꓴꓲ ꓑꓶꓸ ꓓꓴ ꓬꓲ-ꓢꓷ-ꓡꓰ ꓔꓯ ꓐꓯ ꓟꓴ ꓘꓶꓽ_ ꓟ ꓠꓬ꓾ “ꓟꓷ ꓠꓷ ꓝꓸ ꓢꓴ ꓓ-ꓠꓲ-ꓡꓲ ꓡꓰ ꓐꓯ ꓔ ꓟ꓾ ꓐꓬ ꓡꓰ ꓝꓲ_ ꓟ ꓠꓲꓹ ꓒꓳꓹ ꓓꓴ꓾ ꓢꓲ ꓫꓬ ꓖꓴ ꓗꓪ ꓦꓰꓼ ꓞꓹ ꓟ ꓔꓯ ꓠꓴ ꓪ ꓟꓳ_ ꓠꓬ꓾ ꓕꓳ ꓶ ꓕꓱ ꓟ ꓵꓺ ꓢꓴ ꓙ ꓜꓲꓼ ꓔ꓿ ꓖꓳ ꓕꓯ ꓬꓴ-ꓔ ꓟꓵꓽ ꓗꓪ ꓔꓬ ꓢꓴ ꓠꓬ ꓪꓽ ꓚꓲ ꓗꓪ ꓛꓰꓹ ꓙꓰ” ꓐꓰ ꓐꓯ_ ꓟ ꓥ ꓡꓳ (ꓟ 24ꓽ 15-16ꓼ ꓡꓴ 21ꓽ 20-21)꓿ ꓣꓳ-ꓟ ꓠꓲꓽ ꓐꓬꓱꓽ ꓢꓲꓺ ꓐꓬꓱꓽ ꓠꓬ ꓢꓲ ꓫꓬ ꓖꓴ ꓗꓪ ꓛꓲ ꓡ_ ꓕꓯ꓾ ꓬꓰ-ꓢꓴ ꓬꓲ ꓛꓳ ꓒꓯꓹ ꓐꓴ ꓠꓬ ꓛꓰꓹ ꓙꓰ ꓠ ꓗ_ ꓥꓳ꓿ ꓠꓲꓹ ꓞ ꓛꓰꓹ ꓐ ꓡ ꓢꓴ_ ꓡꓰꓽ ꓢꓯꓸ ꓔꓬ ꓪ_ ꓥꓳ꓿ ꓙꓱ-ꓣꓴ-ꓢ-ꓡꓱ ꓡꓳ ꓒꓱ ꓠꓬ ꓚꓲꓸ ꓛꓬ ꓛꓬꓻ ꓖꓴ ꓥꓳꓽ ꓖꓴ ꓑꓶ ꓓꓴ ꓪꓴ-ꓢ ꓦꓶꓻ ꓠꓲꓹ ꓑꓯꓹ ꓟꓶ ꓡꓰ ꓢꓲ꓾ ꓬꓲ ꓪ ꓟꓽ ꓙꓵꓻ ꓟ ꓝꓴꓲ ꓑꓶ ꓓꓴ ꓐꓯ ꓟꓴ ꓘꓶ_ ꓟ ꓔꓳꓹ ꓜꓳꓽ ꓗꓷꓳ (ꓘꓷ 3ꓽ9-12ꓼ ꓬꓳ 11ꓽ48ꓼ ꓟ 24ꓽ35)꓿ 
	ꓙꓱ-ꓣꓴ-ꓢ-ꓡꓱ ꓡ ꓞꓳ ꓐꓴ ꓠꓬ ꓬꓲ ꓪ ꓚꓲꓸ ꓛꓬ ꓝꓴꓲꓹ ꓑꓶ ꓓꓴ ꓔꓳꓹ ꓜꓳꓽ_ ꓟ ꓫꓸ ꓙꓵꓻ ꓓꓴ ꓔꓯ ꓬꓰ-ꓢꓴ ꓑꓶ ꓓꓴ ꓥ ꓡꓳ꓾ ꓐꓰ ꓟꓽ ꓔꓱꓹ ꓟ ꓓꓰꓺ_ ꓡꓳ꓿ ꓬꓰ-ꓢꓴ ꓠꓬ ꓝꓴꓲꓹ ꓟꓽ ꓙꓳ ꓟ ꓔꓯ ꓬꓲ ꓪ ꓢꓷ_ ꓥ_ ꓟꓲ꓾ ꓬꓲ-ꓢꓷ-ꓡꓰ ꓡ ꓞꓳ ꓮ ꓙꓵꓽ ꓢꓯꓸ ꓔꓬ ꓪ ꓠꓹ ꓟ ꓠꓬ꓾ ꓢꓲꓺ ꓒ ꓬꓰ-ꓢꓴ ꓫꓵ ꓙ ꓠ ꓗ_ ꓡꓳ꓾ ꓐꓰ ꓬꓲ ꓪꓽ ꓐꓯ ꓒꓬꓱꓺ ꓗꓷ_ ꓡꓳ꓿ ꓬꓴ-ꓔ ꓗꓴꓷꓼ ꓕꓲ ꓟ ꓡꓱꓸꓼ ꓐꓬ ꓡꓰ_ ꓟ ꓢꓶꓸ ꓟꓽ ꓞꓲ ꓕꓲ ꓣꓳ ꓫꓵꓻ_ ꓟ ꓠꓬ ꓪ ꓜꓲ ꓙꓲ_ ꓡꓳ꓾ ꓐꓰ ꓔꓲꓺ ꓒ ꓐꓴ ꓡꓰ ꓐꓯ_ ꓟ ꓐꓯ ꓘꓶ ꓔꓯ꓾ ꓬꓲ ꓪ ꓮ ꓙꓵꓽ ꓜ ꓜꓲꓼ ꓡꓰ_ ꓡꓳ꓿
	ꓬꓲ ꓪ ꓚꓲꓸ ꓛꓬ ꓝꓴꓲ ꓔꓯ ꓖꓴꓺ ꓟꓸ ꓖꓶ ꓢꓴ ꓚꓬꓴꓹ ꓢꓲꓺ ꓒ ꓔꓯ ꓠꓬ꓾ ꓬꓲ ꓪ ꓡꓰ ꓡꓯ ꓐꓳ ꓔꓶ ꓓꓴ ꓗꓪ ꓕꓯꓼ ꓗꓷ ꓢꓲ꓾ ꓬꓲ ꓪ ꓠꓬ ꓪꓴ-ꓢ ꓤ ꓠꓱ ꓥ ꓠꓬꓲ ꓪꓴ-ꓢ ꓠꓬ ꓬꓲ ꓪ ꓔꓯ ꓛꓴꓽ ꓙꓳ ꓢꓴ ꓡꓯ ꓒꓯꓹ ꓗꓪ ꓐꓰ ꓚꓬꓴꓹ ꓙ ꓡ_ ꓥꓳ꓾ ꓐꓰ ꓬꓲ ꓪ ꓦ ꓡꓱ ꓥꓳꓺ ꓡꓳꓸ ꓔꓬ ꓢꓰꓽ ꓡꓳ꓿ ꓣꓳ 5ꓽ 6ꓹ8꓿ ꓬꓴ-ꓔ ꓡ ꓞꓳ ꓐꓴ ꓝꓴꓲ ꓑꓶꓸ ꓓꓴ ꓙꓱ-ꓢꓴ-ꓢ-ꓡꓱ ꓢꓲ ꓫꓬ ꓦꓲ ꓐꓬꓺ ꓡꓰ ꓢꓲ꓾ ꓬꓰ-ꓢꓴ ꓫꓵꓻ ꓙ_ ꓟ ꓑꓶ ꓓꓴ— ꓢ 53ꓽ3꓿

ꓪꓴ-ꓢ ꓠꓬ ꓠꓲꓹ ꓟ ꓫꓵꓺ_ ꓟ

	ꓪꓴ-ꓢ ꓠꓬ ꓬꓴ-ꓔ ꓡ ꓞꓳ ꓐꓴ ꓔꓯ ꓐꓯ ꓟꓴ ꓘꓶ ꓠ ꓗ_ ꓥ_ ꓟꓲ꓾ ꓐꓯ ꓟꓴ ꓟꓽ ꓘꓶ ꓘꓶ ꓬꓲ ꓪ ꓔꓯ (40) ꓘꓳꓼ ꓡꓳꓸ ꓠꓬꓹ ꓗꓷ_ ꓡꓳ꓿ ꓮ ꓡꓲꓳ ꓐꓯ ꓠꓬ ꓙꓲ-ꓢꓴ ꓬꓲ ꓚꓲ ꓛꓬ ꓐꓰ ꓬꓲ ꓬꓰ_ ꓟ ꓟꓬꓱꓽ ꓙ ꓖꓴ ꓔꓯ ꓟꓽ ꓢꓷ ꓢꓴ ꓬꓴ-ꓔ ꓡ ꓞꓳ ꓮꓽ ꓟꓬꓹ ꓙꓳ_ ꓢꓰꓽ ꓡꓳ꓿ ꓮ ꓐ ꓮ ꓟ ꓣꓱꓽ ꓢꓴ ꓐꓴ ꓡꓰ ꓡꓳꓺ ꓒꓰꓹ ꓗꓷ ꓟ ꓪꓴ-ꓢ ꓬꓲ ꓠꓬꓲ ꓟꓳ ꓓꓴ ꓔꓯ ꓟꓽ ꓘꓳ ꓣꓴ ꓟꓶ ꓢꓰꓽ ꓢꓴ ꓤ ꓠꓱ ꓐꓴ ꓮꓽ ꓟꓬꓹ ꓙꓳ_ ꓢꓰꓽ ꓠꓬꓲ꓾ ꓪꓴ-ꓢ ꓠꓬ ꓝꓲ ꓓꓴ ꓐꓴ ꓗꓪ ꓐꓰ ꓬꓲꓸ ꓠꓬꓲ ꓟꓳ ꓓꓴ ꓔꓯ ꓟꓳꓸ ꓖꓶ_ ꓡꓳ꓿ ꓢꓲꓺ ꓒ ꓬꓰ-ꓢꓴ ꓦꓵꓻ ꓡ_ ꓟ ꓗꓪ_ ꓡꓰꓽ ꓟꓽ ꓞꓲ꓾ ꓬꓲ ꓫꓵꓻ ꓙ_ ꓟ_ ꓐꓰ ꓢꓯꓸ ꓬꓲꓼ ꓡ_ ꓟ ꓗꓪ ꓥ_ ꓟꓲ ꓟꓷ ꓠꓷꓹ ꓝꓸ ꓘꓶꓽ ꓐꓲꓺ ꓡ ꓗꓷ ꓟ ꓔꓯ ꓬꓴ-ꓔ ꓡ ꓞꓳ ꓤ ꓠꓱ ꓕꓲ ꓝꓸ ꓢꓴ ꓡꓳꓸ ꓟꓳ ꓪ ꓡꓰ_ ꓡꓳ꓿ ꓞꓳ ꓡꓱ ꓖꓳ ꓕꓲ ꓧꓳꓽ ꓠꓬ ꓬꓲ ꓪ ꓮ ꓐ ꓮ ꓟ ꓐꓴ ꓬꓰ_ ꓟ ꓝꓴꓲꓹ ꓑꓶ ꓓꓴ ꓐꓯ ꓟꓴ ꓘꓶꓽ_ ꓟ ꓟꓽ ꓔꓳꓹ ꓜꓳꓽ ꓥ_ ꓟꓲ꓾ ꓟꓳꓸ ꓖꓶ ꓔ ꓟ ꓠꓬꓲ ꓟꓳ ꓓꓴ ꓔꓯ ꓟꓽ ꓘꓳ ꓣꓴ ꓕꓯ ꓠꓽ꓾ ꓬꓲ ꓪ ꓥ_ ꓟꓲ ꓬꓲ ꓪ ꓮ ꓐ ꓮ ꓟ ꓐꓴ_ ꓐꓰ ꓕꓲ ꓪꓺꓼ ꓪꓴ-ꓢ ꓬꓲ ꓦꓶꓻ ꓠꓲꓹ ꓔꓯ ꓓꓳꓻ ꓪ ꓡꓰ_ ꓥꓳ꓿
	ꓬꓴ-ꓔ ꓡ ꓞꓳ ꓖꓳ ꓕꓲ ꓧꓳꓽ ꓠꓬ ꓪꓴꓸ ꓓꓵ ꓩꓴꓻ ꓢꓲ꓾ ꓫꓱꓸ ꓤ ꓠꓲꓹ ꓗꓪ ꓐꓰ ꓡꓳꓹ ꓬꓰ ꓕꓲ ꓧꓪꓹ ꓘꓴꓻ_ ꓟ ꓘꓴ ꓢꓯꓼ ꓔꓯ ꓟꓽ ꓠ ꓡꓳ꓿ ꓖꓳ ꓗ ꓠꓯ ꓪꓴ-ꓢ ꓠꓬ ꓬꓲ ꓑꓮꓳ ꓙ_ ꓟ ꓣꓱꓽ ꓛꓰ ꓔꓯ ꓫꓺ ꓔꓯꓹ ꓡꓰꓼ ꓙꓰ ꓢꓲ꓾ ꓬꓲ ꓪ ꓚꓲꓸ ꓛꓬ ꓠꓲꓹ ꓒꓴ_ ꓟ ꓙꓵꓽ ꓢꓴ ꓠꓯꓸ ꓘꓪ ꓗꓪ ꓢꓯꓸ ꓔꓬ ꓝꓲ ꓠꓹ ꓟ꓾ ꓬꓲ ꓪ ꓔꓯ ꓡꓳꓺ ꓔꓲꓸ ꓬꓰ_ ꓡꓳ꓿ ꓢ-ꓓꓯ ꓠꓬ ꓬꓲ ꓪ ꓧꓪꓽ ꓠꓲꓹ ꓡꓶꓽ ꓔꓯ ꓡꓵꓹ ꓔꓴꓺ ꓖꓶ ꓗꓷ ꓕꓯ꓾ ꓬꓲ ꓪ ꓠꓬ ꓙ ꓠꓲꓹ ꓟꓬ ꓢꓶꓽ ꓔꓶꓺ ꓡꓰ ꓢꓲ ꓜꓲꓽ ꓜꓲꓽ ꓑꓰꓹ ꓑꓰꓹ ꓬꓰ ꓔꓴ ꓡ_ ꓡꓳ꓿ ꓬꓲꓼ ꓤ ꓠꓬꓲ ꓤ ꓐꓴ_ ꓐꓰ꓾ ꓫꓵꓽ ꓤ ꓧꓪꓺ ꓤ ꓐꓴ_ ꓐꓰ꓾ ꓛꓳ ꓒꓯꓹ ꓛꓳ ꓤ ꓐꓴ ꓥ_ ꓟꓲ ꓕꓲ ꓣꓳ ꓛꓳ ꓕꓲ ꓣꓳ ꓪꓴꓽ ꓜꓽ ꓡꓯꓼ ꓘꓳ ꓔꓴ ꓡ_ ꓡꓳ꓿ ꓮ ꓐ ꓮ ꓟ ꓐꓴ ꓠꓬ ꓤ ꓠꓱ ꓔꓯ ꓢꓰꓼ ꓢꓲ꓾ ꓮ ꓐꓲ ꓮ ꓟꓲ ꓐꓴ ꓥ_ ꓟꓲ ꓚꓲꓸ ꓛꓬ ꓮ ꓐ ꓮ ꓟ ꓔꓯ ꓢꓰꓼ_ ꓡꓳ꓿ ꓙꓵꓽ ꓢꓴ ꓐꓴ ꓠꓯꓸꓼ ꓗꓪ ꓥ_ ꓟꓲ ꓙꓵꓽ ꓪ ꓟꓽ ꓙꓳ ꓢꓲ꓾ ꓧꓪꓽ ꓠꓲꓹ ꓡꓶ ꓦꓯꓸ ꓠꓲꓹ ꓙꓵꓽ_ ꓟ ꓗꓸ ꓠꓯꓸ ꓖꓼ ꓙꓰ ꓖꓴ ꓠꓬꓲ꓾ ꓙꓵꓽ ꓢꓴ ꓟꓽ ꓙꓳ ꓟ_ ꓡꓰ ꓐꓰ ꓗꓷ ꓡꓰꓳ꓿ ꓬꓴ-ꓔ ꓡ ꓞꓳ ꓐꓴ ꓠꓬ ꓟꓽ ꓔꓱꓹ ꓟ ꓢꓷ ꓙ ꓟꓳ ꓙ ꓢꓴ ꓣꓱꓽ ꓢꓲ ꓝꓴꓲ ꓟꓽ ꓙꓳ ꓟ ꓙꓲ-ꓢꓴ ꓢꓲꓺ ꓤ ꓐꓴ ꓔꓯ ꓢꓰꓼ ꓔꓬ ꓠꓬꓲ꓾ ꓟꓽ ꓔꓱꓹ ꓟ ꓓꓰꓺ ꓘꓶꓽ ꓑꓶꓸ ꓓꓴ ꓙꓲ-ꓢꓴ ꓢꓲꓺ ꓤ ꓐꓴ ꓤꓶꓻ ꓠꓬ ꓦ ꓡꓱ ꓐꓳ ꓓꓴ ꓟꓽ ꓙꓳ ꓗꓷ ꓡꓰꓳ꓿ ꓪꓴ-ꓢ ꓔꓯ ꓠꓲꓹ ꓠꓵ_ ꓟ ꓠꓵ ꓠꓲꓹ ꓐꓰ ꓪꓴ-ꓢ ꓔꓯ ꓙꓳꓺ ꓒꓵꓽ_ ꓟ ꓠꓲꓹ ꓟ ꓟꓽ ꓙꓳ ꓗꓷ ꓡꓰ ꓠꓬꓲ꓾ ꓬꓴ-ꓔ ꓡ ꓞꓳ ꓐꓴ ꓠꓲꓹ ꓟ ꓠꓯꓸꓼ ꓗꓪ ꓢ-ꓓꓯ ꓡꓰ ꓙꓵꓽ ꓔꓬ_ ꓡꓳ꓿ 
	ꓟꓽ ꓧꓳꓹ ꓟ ꓙꓵ ꓚꓱꓹ ꓜꓴꓻ ꓐꓴ ꓠꓬꓲꓽ ꓗꓴꓸ ꓚꓸꓼ ꓗꓪ ꓢꓰꓼ ꓡꓯꓼ ꓘꓳ_ ꓟ ꓓꓳ ꓡ_ ꓡꓳ꓿ ꓟꓽ ꓢꓲꓽ ꓟꓽ ꓫꓬ ꓟ_ ꓐꓰ ꓜꓲꓽ ꓜꓲꓽ ꓑꓰꓹ ꓑꓰꓹ ꓟ ꓟꓬꓱꓽ ꓠꓬ ꓢꓲ ꓫꓬ ꓦꓲ ꓡ ꓙꓳ ꓓꓰꓺ ꓗꓪ ꓒꓬꓱꓼ ꓡ ꓗꓷꓳ꓿ ꓢꓲ ꓫꓬ ꓦꓲ ꓠꓬ ꓫꓵꓻ ꓟꓳ ꓑꓶꓸ ꓓꓴ ꓟꓽ ꓢꓲ ꓫꓬ ꓗꓷ ꓡꓰꓳ꓿ ꓕꓱ ꓡꓱ ꓒꓬꓱꓼ ꓞꓹ ꓔꓬ ꓥ_ ꓟꓲ꓾ ꓥꓶꓺ_ ꓟ ꓟꓬꓱꓽ ꓕꓱ ꓟꓬ ꓫꓵꓽ ꓔꓯ ꓬꓰ ꓢꓴ ꓐꓴ ꓠꓬ꓾ “ꓙꓱ-ꓢꓴ-ꓢ-ꓡꓱ ꓡꓳ ꓒꓱ ꓐꓬꓺ ꓡꓰ_ ꓟ ꓔꓯ ꓙꓳꓺ ꓟꓽ ꓛꓵ꓿ ꓡꓳ ꓒꓱ ꓕꓱ ꓟ ꓠꓬ ꓪꓴ-ꓢ ꓬꓲ ꓡꓳ ꓒꓱ ꓥ ꓠꓬꓲ꓾ ꓣꓳ-ꓟ ꓟꓯꓼ ꓐꓴ ꓡꓰ ꓗꓽ ꓚꓳꓸ ꓔ ꓥ_ ꓟꓲ ꓪꓴ-ꓢ ꓡꓰ ꓚꓬꓴꓹ ꓙ ꓡ_ ꓥꓳ꓾” ꓐꓰ꓾ ꓐꓯ ꓒꓬꓱꓺ ꓔꓬ ꓢꓰꓽ ꓡꓳ꓿ ꓖꓳ ꓡꓱ ꓐꓯ ꓔꓬ ꓥ_ ꓟꓲ ꓪꓴ-ꓢ ꓡꓰ ꓔꓺ ꓙ_ ꓟ ꓔꓯ ꓟꓽ ꓒꓵꓽ ꓟ ꓡꓳ ꓒꓱ ꓠꓬ꓾ ꓮ ꓟꓶ ꓠꓽ ꓔꓺ ꓙ ꓓꓴ ꓟꓽ ꓙꓳ ꓗꓷ ꓡꓰꓳ꓿

ꓟꓽ ꓙꓲ ꓟ ꓢꓷꓸ ꓡꓰ ꓓꓴ

	ꓙꓱ-ꓢꓴ-ꓢ-ꓡꓱ ꓡꓳ ꓒꓱ ꓠꓬ ꓙꓲ-ꓢꓴ ꓡꓰ ꓟꓷ ꓠꓷꓹ ꓝꓸ ꓔ ꓟ_ ꓐꓰ ꓕꓲ ꓡꓰꓹꓼ꓾ ꓕꓲꓽ ꓘꓶ_ ꓟꓲ ꓟꓽ ꓖꓳꓽ ꓡꓰ ꓡꓰ ꓐꓲꓺ ꓡ ꓗꓷꓳ꓿ ꓢꓷ ꓡꓰ ꓓꓴ ꓥ_ ꓟꓲ ꓟꓳꓸ ꓖꓶ ꓡ ꓗꓷꓳ꓿ ꓡ ꓞꓳ ꓕꓲ ꓣꓳ ꓠꓬ꓾ ꓙꓱ-ꓣꓴ-ꓢ-ꓡꓱ ꓚꓬꓹ ꓕꓯ ꓢꓲ ꓗꓪ ꓫꓱꓽ ꓢꓲ (7) ꓘꓳꓼ ꓙꓳꓺ ꓗꓽ ꓖꓶ ꓗꓷꓳ꓿ ꓡ ꓞꓳ ꓖꓳ ꓕꓲ ꓣꓳ ꓔꓯ ꓣꓴ ꓞꓳꓹ ꓔ ꓢꓲ꓾ ꓓꓶꓽ ꓠꓬꓲ ꓔꓲꓸ ꓠꓬꓲ ꓬꓰ ꓢꓲ ꓠꓬꓲ꓾ ꓐꓱ ꓓꓴꓽ ꓗꓪ ꓐꓱꓺ ꓗꓷ ꓥ_ ꓟꓲ “ꓙꓱ-ꓣꓴ-ꓢ-ꓡꓱ ꓠꓬ ꓫ ꓙꓵ_ ꓥꓳ꓾” ꓐꓰ꓾ ꓡꓰꓼ ꓡꓰꓼ ꓘꓴꓻ ꓔꓬ ꓟ ꓑꓶ ꓓꓴ ꓡꓳꓹ ꓬꓰ_ ꓕꓯ ꓬꓲ ꓔꓯ ꓢꓰꓼ ꓗꓷ_ ꓡꓳ꓿ 
	ꓙꓱ-ꓣꓴ-ꓢ-ꓡꓱ ꓡꓳ ꓒꓱ ꓐꓬꓺ ꓡꓰ_ ꓕꓯ ꓙꓲ-ꓢꓴ ꓢꓲꓺ ꓤ ꓕꓲ ꓣꓳ_ ꓟꓲ ꓟꓽ ꓟꓶ ꓬꓰ꓿ ꓣꓳ-ꓟ ꓟꓯꓼ ꓢꓲꓽ ꓒ ꓫꓬ-ꓢꓶ-ꓔꓲ-ꓤ ꓡꓰ ꓡꓳ ꓒꓱ ꓔꓯ ꓗꓽ ꓚꓳꓸ ꓗꓷ ꓥ_ ꓟꓲ꓾ ꓡꓳ ꓒꓱ ꓔꓯ ꓟꓽ ꓐꓬꓺ ꓡꓰ ꓝꓲ꓾ ꓝꓮꓲ ꓚꓱꓹ ꓬꓲꓼ ꓙꓰ_ ꓡꓳ꓿ ꓕꓶꓻ_ ꓟ ꓬꓲ ꓑꓶꓸ ꓟꓽ ꓙꓳ ꓙꓳ ꓣꓳ-ꓟ ꓟꓯꓼ ꓢꓲꓽ ꓒ ꓠꓬ ꓡꓳ ꓒꓱ ꓔꓯ ꓡꓳꓺ ꓔꓲꓸ ꓬꓰ_ ꓟ ꓠꓽ꓾ ꓙꓲ-ꓢꓴ ꓢꓲꓺ ꓤ ꓐꓴ ꓥꓳ ꓡꓳꓸ ꓔꓬ ꓟ ꓢꓷꓸ ꓡꓰ ꓓꓴ ꓕꓲ ꓟ ꓥ ꓡꓳ꓿ ꓡꓴ 21ꓽ20-21ꓼ 13ꓽ7ꓼ ꓢ 30ꓽ11ꓼ ꓟ 7ꓽ2꓿
	ꓓꓵ ꓙ ꓥꓳꓺ ꓡꓳꓸ ꓔ ꓟ_ ꓡꓰ ꓐꓰ ꓟꓽ ꓒꓬꓱꓼ ꓡ ꓟ ꓑꓶ ꓓꓴ ꓬꓴ-ꓔ ꓡ ꓞꓳ_ ꓡꓰꓽ ꓟꓽ ꓞꓲ꓾ ꓣꓳ-ꓟ ꓐꓴ ꓥ_ ꓟꓲ ꓙꓲ-ꓢꓴ ꓢꓲꓺ ꓤ ꓐꓴ ꓔꓯ ꓟꓽ ꓛꓰꓹ ꓡꓲꓹ ꓙꓰ ꓠꓹ ꓟ ꓟꓽ ꓗꓽ ꓔ ꓐ ꓡ ꓗꓷ ꓡꓰꓳ꓿ ꓣꓳ-ꓟ ꓟꓯꓼ ꓐꓴ ꓚꓱꓹ ꓬꓲꓼ ꓙꓰ_ ꓕꓯ ꓬꓴ-ꓔ ꓡ ꓞꓳ ꓐꓴ ꓠꓬ ꓣꓳ-ꓟ ꓟꓯꓼ ꓗꓸ ꓠꓯꓸ ꓖꓼ ꓙꓰ ꓢꓲ ꓬꓲ ꓪ ꓔꓯ ꓟꓯꓼ ꓓꓶꓽ ꓔꓬ ꓕꓯ꓾ ꓙꓲ-ꓢꓴ ꓢꓲꓺ ꓤ ꓐꓴ ꓠꓬ ꓔꓳꓺ ꓥꓳꓺ ꓡꓰ ꓓꓴ ꓟꓽ ꓙꓳ ꓙꓳ ꓑꓰ-ꓡ ꓡꓳ ꓒꓱ ꓗꓪ ꓛꓰꓹ ꓓꓵꓽ ꓙꓰ ꓐ ꓡ_ ꓡꓳ꓿
	ꓬꓴ-ꓔ ꓡ ꓞꓳ ꓐꓴ ꓡꓰ ꓟꓯꓼ ꓬꓰ ꓡꓯ ꓘꓳ ꓡ_ ꓟ ꓑꓶ ꓓꓴ ꓟꓯꓼ ꓢꓲꓽ ꓒ ꓫꓬ-ꓢꓶ-ꓔꓲ-ꓤ ꓐꓰ ꓬꓲ ꓟꓯꓼ ꓜꓴ ꓐꓴ ꓠꓬ ꓮ ꓘꓶꓸ ꓬꓰ ꓫ ꓓꓴ ꓔꓳꓹ ꓜꓳꓽ ꓢꓲ ꓚꓱꓹ ꓬꓲꓼ ꓙꓰ_ ꓡꓳ꓿ ꓟꓯꓼ ꓘꓶ ꓗꓪ ꓧꓪꓸ ꓡꓰ ꓟ ꓬꓴ-ꓔ ꓟꓯꓼ ꓜꓴ ꓐꓴ ꓠꓬ ꓙꓱ-ꓣꓴ-ꓢ-ꓡꓱ ꓡꓳ ꓒꓱ ꓗꓪ ꓟꓬꓱꓺ ꓓꓳꓽ ꓙꓳ ꓙꓳ_ ꓐꓰ ꓚꓱꓹ ꓬꓲꓼ ꓡ ꓥ_ ꓟꓲ꓾ ꓧꓪꓸ ꓡꓰ_ ꓟ ꓕꓱ ꓟ ꓠꓬ ꓬꓲ ꓪ ꓐꓱ ꓶ ꓥꓶꓺ_ ꓟ ꓒꓬꓱꓼ ꓡ_ ꓡꓳ꓿ ꓬꓴ-ꓔ ꓟꓯꓼ ꓜꓴ ꓐꓴ ꓠꓬ ꓣꓳ-ꓟ ꓟꓯꓼ ꓜꓴ ꓔꓯ ꓠꓲꓹ ꓪꓴꓽ ꓪꓴꓽ_ ꓡꓰꓽ ꓓꓶꓽ ꓗꓷ ꓠꓬꓲ꓾ ꓪꓴ-ꓢ ꓡꓰ ꓐꓯ ꓟꓴ ꓞꓷꓹ ꓔ ꓟ ꓙꓱ-ꓣꓴ-ꓢ-ꓡꓱ ꓡꓳ ꓒꓱ ꓕꓯꓼ ꓢꓲ ꓗꓪ ꓐꓯ ꓖꓴ ꓟꓽ ꓓ ꓟ ꓫ ꓙꓵꓻ ꓓꓴ ꓬꓯꓼ ꓡ_ ꓡꓳ꓿ 
	ꓣꓳ-ꓟ ꓟꓯꓼ ꓢꓲꓽ ꓒ ꓕꓲ-ꓔꓳꓼ ꓡꓰ ꓙꓱ-ꓣꓴ-ꓢ-ꓡꓱ ꓡꓳ ꓒꓱ ꓔꓯ ꓗꓽ ꓚꓳꓸ ꓔ ꓟ ꓝꓲ ꓗꓪ ꓒꓬꓱꓼ ꓡ ꓗꓷ ꓟ ꓫꓸ ꓙꓵ ꓓꓴ ꓠꓽ꓾ ꓮꓸ ꓓꓲꓽ ꓙꓳꓺ ꓦꓲꓸ ꓓꓴ ꓥ ꓡꓳ꓿ ꓫꓬꓹ ꓫꓬꓹ ꓟꓶꓽ ꓟꓶꓽ ꓟ ꓬꓴ-ꓔ ꓡ ꓞꓳ ꓐꓴ ꓠꓬ ꓦꓲꓻ-ꓘꓳ-ꓑꓮꓲ ꓬꓰ ꓠꓹ ꓟ ꓡꓳ ꓒꓱ ꓚꓬꓹ ꓠꓯꓸꓼ ꓗꓪ ꓜꓲꓼ ꓞꓹ ꓔꓬ ꓕꓯ꓾ ꓣꓳ-ꓟ ꓟꓯꓼ ꓡꓰ ꓡꓳ ꓒꓱ ꓔꓯ ꓗꓽ ꓚꓳꓸ ꓗꓷ_ ꓡꓳ꓿ ꓟꓽ ꓧꓳꓹ ꓡꓯꓼ ꓘꓳ ꓟ ꓦ ꓡꓱ ꓚꓱꓹ ꓜꓴ ꓐꓴ ꓡꓰ ꓜꓻ ꓗꓹ ꓔꓯ ꓒꓬꓹ ꓩꓴ ꓗꓷ ꓠꓬꓲ꓾ ꓮ ꓘꓶꓸ ꓦꓰꓼ ꓟꓷꓼ ꓢꓲ ꓧꓪꓽ ꓙꓲ ꓙ ꓧꓷꓹ꓾ ꓧꓪꓽ ꓙꓲ ꓛꓲ ꓠꓲ_ ꓐꓰ ꓚꓬꓺ ꓠꓲ ꓗꓪ ꓟ ꓧꓪꓽ ꓙꓲ ꓜꓽ ꓠ ꓗꓷ ꓡꓰ_ ꓡꓳ꓿ ꓕꓲ ꓐꓱ ꓢꓴ ꓠꓬ ꓜꓽ ꓓꓴ ꓬꓰ ꓠꓹ ꓟ ꓡꓳꓺ ꓒꓱ ꓠꓱꓺ ꓫꓱ ꓟꓸꓼ ꓗꓪ ꓙꓳ_ ꓟ ꓢꓲꓹ ꓜꓲ ꓡꓳ ꓜꓲ_ ꓐꓰ ꓢꓲꓹ ꓒꓬꓽ ꓡꓳ ꓒꓬꓽ ꓧꓪꓺ ꓙꓰ_ ꓕꓯ꓾ ꓛꓴꓽ ꓙꓳ ꓢꓴ ꓡꓰ ꓢꓰꓼ ꓪ ꓡꓰ_ ꓡꓳ꓿ ꓖꓳ ꓡꓱ ꓐꓰ ꓧꓪꓺ ꓟꓶ_ ꓟ ꓜꓽ ꓓꓴ ꓓꓳ ꓓꓴ ꓔꓯ ꓦꓴꓺ ꓜ ꓢꓴ ꓥ_ ꓟꓲ ꓙꓳ_ ꓡꓳ꓿ ꓠꓬꓲꓽ ꓟ ꓡ ꓞꓳ ꓥ_ ꓟꓲ ꓜꓽ ꓓꓴ ꓦꓴꓺ ꓜꓽ ꓡꓯꓼ ꓘꓳ_ ꓡꓳ꓿ ꓞꓳ ꓟꓳꓽ ꓐꓴ ꓜꓽ ꓓꓴ ꓔꓯ ꓚꓲꓸ ꓛꓬ ꓡꓲꓸ ꓑ ꓡꓲꓸ ꓟ ꓐꓴ ꓡꓰ ꓦꓴꓺ ꓜ_ ꓟ ꓗꓪ ꓛꓲ ꓦꓰꓼ ꓟꓷꓼ_ ꓡꓳ꓿ ꓬꓴ-ꓔ ꓡ ꓞꓳ ꓐꓴ ꓡꓯ ꓒꓯꓹ ꓛꓱꓺ ꓡ ꓠꓹ ꓟ ꓐꓱ ꓶ ꓣꓳ-ꓟ ꓟꓯꓼ ꓐꓴ ꓠꓬ ꓜꓲꓽ ꓜꓲꓽ ꓑꓰꓹ ꓑꓰꓹ ꓬꓰ ꓟꓸ ꓖꓶ_ ꓡꓳ꓿ ꓐꓱ ꓓꓴꓽ ꓡ ꓞꓳ ꓐꓴ ꓔꓯ ꓓꓶꓽ_ ꓟ꓾ ꓘꓶꓻ ꓙꓵ_ ꓟ_ ꓐꓰ ꓡꓯ ꓐꓳ ꓔꓶꓸ ꓓꓴ ꓗꓪ ꓕꓯꓼ ꓔꓶꓸ_ ꓟ ꓕꓱ ꓡꓱ ꓫꓵꓽ ꓬꓰ ꓟꓸ ꓖꓶ_ ꓡꓳ꓿ ꓬꓳ-ꓫ-ꓩ ꓡꓳ ꓖꓳ_ ꓐꓰ ꓪꓴꓸ-ꓖ ꓪ ꓚꓲ ꓗꓪ ꓠꓬ ꓡꓯ ꓐꓳ ꓔꓶꓸ ꓓꓴ ꓡꓰꓽ ꓐꓲꓺ ꓡꓰ ꓢꓲ꓾ “ꓬꓲ ꓫꓵꓽ ꓠꓬ ꓥꓪ ꓠꓴꓽ_ ꓐꓰ ꓥꓪ ꓠꓴꓽ ꓞꓲꓼ ꓤ ꓡꓯꓹ ꓤ ꓗꓪ ꓓꓹ ꓝꓲ ꓛꓵ_ ꓡꓳ꓾” ꓐꓰ ꓬꓴ-ꓔ ꓡ ꓞꓳ ꓐꓴ ꓡꓰ ꓒꓲ-ꓡ ꓐꓯ ꓟꓴ ꓗꓳꓹ ꓗꓪ ꓪꓵꓼ ꓗꓷ ꓟ ꓪꓵꓼ ꓘꓶꓽ ꓠꓬ ꓐꓲꓺ ꓡ_ ꓡꓳ꓿ 
	ꓟꓯꓼ ꓢꓲꓽ ꓒ ꓕꓲ-ꓔꓳꓼ ꓬꓲ ꓚꓲ ꓛꓬ ꓥ_ ꓟꓲ ꓪꓽ ꓓꓰꓺ ꓗꓪ ꓜꓴꓽ ꓞꓹ (ꓑꓱꓺ ꓞꓹ) ꓟ ꓫꓵꓻ ꓟꓳ ꓔꓯ ꓡꓳꓸ ꓟꓳ ꓗꓷ ꓕꓯ ꓙꓳꓺ ꓦꓲꓸ ꓡꓰ_ ꓡꓳ꓿ ꓬꓲ ꓠꓬ ꓡꓳꓸ ꓐꓲ_ ꓟ ꓢꓲ ꓫꓬ ꓦꓲ ꓓꓽ ꓟ ꓔꓯ ꓡꓳꓸ ꓟꓳ_ ꓕꓯ꓾ ꓮ ꓡꓲ ꓕꓲ ꓣꓳ ꓥ_ ꓟꓲ ꓢꓲ ꓫꓬ ꓦꓲ ꓔꓯ ꓟꓽ ꓕꓲꓺ ꓠꓹ ꓟ ꓕꓵꓼ ꓪ ꓖꓶ_ ꓡꓳ꓿ ꓫꓵꓽ ꓧꓳꓸ ꓡꓰ_ ꓟ ꓗꓪ ꓐꓰ ꓢꓲ ꓫꓬ ꓦꓲ ꓔꓯ ꓟꓽ ꓢꓲ ꓟꓽ ꓫꓬ  ꓗꓷ ꓡꓰ ꓝꓲ ꓠꓲꓹ ꓟꓽ ꓫꓵ ꓠꓬꓲ꓾ ꓬꓲ ꓡꓰ ꓬꓴ-ꓔ ꓡ ꓞꓳ ꓐꓴ ꓔꓯ ꓝꓸ ꓢꓲ ꓟꓽ ꓔꓳꓹ ꓠꓹ ꓟ ꓘꓶꓸ ꓖꓶ_ ꓡꓳ꓿ ꓣꓳ-ꓟ ꓟꓯꓼ ꓮ ꓡꓲ ꓕꓲ ꓣꓳ ꓥ_ ꓟꓲ ꓢꓲ ꓫꓬ ꓦꓲ ꓔꓯ ꓟꓽ ꓢꓲꓽ ꓟꓽ ꓫꓬ ꓗꓷ ꓡꓰ ꓝꓲ ꓠꓲꓹ ꓟꓽ ꓫꓵ꓿ ꓬꓳ-ꓢꓷ-ꓩ ꓬꓲ ꓚꓲ ꓛꓬ ꓥ_ ꓟꓲ ꓢꓲ-ꓫꓬ-ꓦꓲ ꓔꓯ ꓟꓽ ꓐꓬꓺ ꓡꓰ ꓝꓲ ꓠꓲꓹ ꓫꓵ ꓠꓬꓲ꓾ ꓬꓴ-ꓔ ꓡ ꓞꓳ ꓐꓴ ꓔꓯ ꓡꓯ ꓫꓵ ꓟꓽ ꓓꓶꓽ ꓡꓯ ꓘꓳ ꓠꓹ ꓟ ꓘꓶꓸ ꓖꓶ ꓚꓴꓽ ꓬꓲꓹ ꓖꓶ_ ꓡꓳ꓿ ꓖꓳ ꓡꓱ ꓥ_ ꓟꓲ ꓬꓴ-ꓔ ꓡ ꓞꓳ ꓐꓴ ꓠꓬ ꓬꓲ ꓔꓯ ꓙꓱꓽ ꓕꓼ_ ꓡꓳ꓿ ꓡꓳꓹ ꓬꓰ_ ꓕꓯ ꓖꓪ ꓙꓱ ꓙꓺ ꓢꓴ ꓠꓬ ꓚꓬꓺ ꓚꓱꓹ ꓐꓶꓺ ꓬꓯꓼ ꓗꓷ ꓢꓲ ꓫꓵ_ ꓡꓳ꓿ ꓟꓯꓼ ꓢꓲꓽ ꓒ ꓕꓲ-ꓔꓳꓼ ꓠꓬ ꓢꓲ ꓫꓬ ꓦꓲ ꓔꓯ ꓑꓮꓳ ꓙ ꓠꓹ ꓟ ꓢꓯꓼ ꓕꓵꓼ ꓗꓷ ꓥ_ ꓟꓲ꓾ ꓬꓲ ꓢꓯꓼ ꓕꓵꓼ_ ꓟ ꓠꓬ ꓟꓽ ꓒꓬꓱꓼ ꓡ꓿ ꓮ ꓡꓲꓳ ꓐꓯ_ ꓠꓬ ꓬꓲ ꓕꓯ ꓢꓲ ꓪꓴꓽ_ ꓟ ꓢꓲꓺ ꓒ ꓬꓰ-ꓢꓴ ꓡꓰ ꓕꓲ ꓟ ꓕꓯ ꓢꓲ ꓕꓲ ꓟ ꓜꓶꓻ ꓔ_ ꓟ ꓭ ꓛꓲ ꓠꓬ꓾ ꓟꓽ ꓥꓸ ꓦ ꓟ ꓟꓽ ꓙꓳꓻ ꓙꓳꓻ ꓗꓷ ꓡꓰ_ ꓥꓳ꓾ ꓐꓰ ꓙꓱꓽ ꓗꓷ ꓠꓬꓲ ꓥꓻꓳ꓿
	ꓟꓯꓼ ꓢꓲꓽ ꓒ ꓕꓲ-ꓔꓳꓼ ꓠꓬ ꓢꓲ ꓫꓬ ꓦꓲ ꓔꓯ ꓟꓽ ꓐꓬꓺ ꓡꓰ ꓝꓲ ꓠꓲꓹ ꓫꓵ ꓠꓬꓲ꓾ ꓢꓲ ꓫꓬ ꓦꓲ ꓔꓯ ꓞꓼ ꓐꓰ ꓣꓴ ꓠꓹ ꓟ ꓟꓯꓼ ꓤ ꓐꓴ ꓔꓯ ꓕꓵꓼ ꓪ ꓖꓶ ꓗꓷ ꓥ_ ꓟꓲ꓾ ꓟꓯꓼ ꓤ ꓐꓴ ꓠꓬ ꓬꓲ ꓕꓵꓼ ꓪ ꓔꓯ ꓟꓽ ꓠ ꓠꓹ꓿ ꓟꓯꓼ ꓤ ꓕꓲ ꓣꓳ ꓡꓰ ꓢꓲ ꓫꓬ ꓦꓲ ꓡꓽ ꓦꓲ ꓘꓶꓽ ꓗꓪ ꓮꓸ ꓔꓳꓸ ꓡꓯꓼ ꓟꓶꓸ ꓕꓲ ꓗꓸ ꓡꓳ ꓧꓳꓽ ꓗꓷ ꓢꓲ꓾ ꓢꓲꓹ ꓡꓰ ꓫꓬꓹ ꓔ_ ꓟ ꓗꓳꓹ ꓕꓲ ꓟ ꓗꓪ ꓐꓰ ꓮꓸ ꓔꓳꓸ ꓐꓬꓻ ꓪꓴꓸ ꓔꓴ ꓡ_ ꓡꓳ꓿ ꓢꓲꓽ ꓒ ꓕꓲ-ꓔꓳꓼ ꓡꓰ ꓮ ꓔꓳꓸ ꓔꓯ ꓠꓲꓹ ꓞ ꓢꓰꓼ ꓠꓹ ꓟ ꓕꓵꓼ ꓪ ꓖꓶ_ ꓥ_ ꓟꓲ꓾ ꓮ ꓟ_ ꓟꓲ ꓬꓲ ꓐꓯ ꓘꓶ ꓔꓯ ꓟꓽ ꓠ ꓡꓳꓸ꓿ ꓟꓯꓼ ꓤ ꓐꓴ ꓠꓬ ꓠꓲꓹ ꓟ ꓦꓶ ꓢꓲ ꓢꓲ ꓫꓬ ꓦꓲ_ ꓐꓰ ꓕꓲꓺ ꓞꓹ ꓟ ꓦꓲꓻ ꓗꓳꓹ ꓐꓴ ꓗꓪ ꓮꓸ ꓔꓳꓸ ꓷꓹ ꓧꓳꓽ ꓗꓷ ꓠꓬꓲ꓾ ꓖꓳ ꓗꓪ ꓑꓬꓺ ꓔꓬ ꓢꓴ ꓮꓽ ꓟꓬꓹ ꓫꓵꓻ_ ꓡꓳ꓿
	ꓢꓲ ꓫꓬ ꓦꓲ ꓐꓬꓺ ꓡꓰ ꓗ ꓠꓯ ꓙꓱ-ꓣꓴ-ꓢ-ꓡꓱ ꓡꓳ ꓒꓱ ꓠꓬ꓾ ꓣꓳ-ꓟ ꓡꓯ ꓒꓯꓹ ꓠꓯꓸꓼ ꓗꓪ ꓓꓵꓽ ꓡꓰ_ ꓡꓳ꓿ ꓬꓴ-ꓔ ꓡ ꓞꓳ ꓧꓳꓽ ꓪꓴꓸ ꓟꓴ ꓢꓴ ꓥ_ ꓟꓲ꓾ ꓬꓲ ꓪ ꓡꓰ ꓐꓬꓺ ꓡꓰ ꓟꓽ ꓓ ꓐꓰ ꓓꓵ ꓙ ꓔ ꓟ  ꓧꓪꓸ ꓒꓱꓻ ꓗꓪ ꓐꓰ ꓛꓰꓹ ꓓꓳ ꓙꓰ ꓖꓴ_ ꓡꓳ꓿ ꓬꓴ-ꓔ ꓡ ꓞꓳ ꓔꓯ ꓠꓬ ꓪꓴ-ꓢ ꓡꓰ ꓥꓪ ꓡꓯ ꓒꓯꓹ ꓗꓪ ꓡꓯꓼ ꓙꓱ ꓗꓷꓳ꓾ ꓐꓰ ꓢꓲꓽ ꓒ ꓕꓲ-ꓔꓳꓼ ꓡꓰ ꓐꓯ ꓒꓬꓱꓺ_ ꓡꓳ꓿ ꓮ ꓡꓲꓳ ꓐꓯ ꓠꓬ ꓮꓽ ꓟ ꓥ_ ꓟꓲ ꓖꓳ ꓘꓶ ꓛꓲ ꓪꓴꓽ_ ꓟ ꓟꓯꓼ ꓔꓯ ꓔꓳꓹ ꓧꓪꓸ ꓡꓰ ꓟꓽ ꓘꓴ꓿ ꓡꓳ ꓒꓱ_ ꓐꓰ ꓢꓲ ꓫꓬ ꓦꓲ ꓦꓲ ꓚꓰꓺ ꓠꓬ ꓟꓲ ꓠꓯ ꓗꓪ ꓐꓰ ꓓꓵꓽ ꓥꓸ ꓗꓷ ꓢꓲ ꓐꓬꓺ ꓡꓰ_ ꓡꓳ꓿ ꓢꓲ ꓫꓬ ꓦꓲ ꓟꓲ ꓠꓯ ꓔꓯ ꓥ_ ꓟꓲ ꓡꓲ ꓟꓲ ꓟꓽ_ ꓟ_ ꓡꓰ ꓐꓰ ꓟꓽ ꓗꓷ_ ꓡꓳ꓿ ꓬꓰ-ꓡꓲ-ꓟꓲ 26ꓽ18꓿ ꓬꓴ-ꓔ ꓡ ꓞꓳ ꓬꓲꓸ ꓞꓲ ꓫꓬꓹ ꓫꓵ_ ꓡꓳ꓿ ꓟꓽ ꓫꓵꓻ ꓢꓴ ꓔꓯ ꓥ_ ꓟꓲ꓾ ꓕꓲ ꓐꓱ ꓔꓯ ꓠꓬ ꓡꓳꓽ ꓔꓯꓹ ꓙꓰ ꓢꓲ꓾ ꓕꓲ ꓐꓱ ꓔꓯ ꓠꓬ ꓚꓳꓺ ꓑꓸ ꓬꓰ ꓝꓲ ꓠꓹ ꓟ ꓪꓴꓽ ꓜ ꓗꓷ_ ꓡꓳ꓿ ꓚꓳꓺ ꓑ ꓐꓴ ꓔꓯ ꓠꓬ꓾ ꓣꓳ-ꓟ ꓗꓪ ꓧꓳꓽ ꓙꓰ ꓢꓲ꓾ ꓡꓽ ꓢꓯꓹ_ ꓐꓰ ꓡꓼ ꓟ ꓔꓯ ꓖꓶ ꓜꓽ ꓗꓷ_ ꓡꓳ꓿ ꓕꓲ ꓐꓱ ꓢꓴ ꓠꓬ ꓔꓬꓹ ꓖꓴ ꓟꓽ ꓙꓳ ꓠꓬꓲ꓾ ꓕꓲ ꓟꓵꓽ ꓕꓲ ꓟꓵ ꓗꓪ ꓧꓹ ꓒꓬꓱꓺ ꓙꓰ ꓖꓴ_ ꓡꓳ꓿ ꓢ 49ꓽ15ꓼ ꓛꓬ 4ꓽ10ꓼ ꓙꓵ 28ꓽ56-57ꓼ ꓟ 27ꓽ25꓿
	ꓧꓳ-ꓫꓲ-ꓬ 13ꓽ9 ꓐꓰ 14ꓽ1 ꓗꓪ “ꓬꓲ-ꓢꓷ-ꓡꓰꓳ꓾ ꓥꓪ ꓠꓴ ꓔꓯ ꓔꓳꓹ ꓡ_ ꓕꓯ꓾ ꓮ ꓟ ꓡꓰ ꓠꓴ ꓔꓯ ꓬꓰ ꓙ ꓡ_ ꓡꓳ?” “ꓬꓲ-ꓢꓷ-ꓡꓰꓳ꓾ ꓬꓰ-ꓧꓳ-ꓧꓪ ꓠꓴ ꓪꓴ-ꓢ ꓔꓯ ꓒꓳꓹ ꓬꓲꓼ ꓡꓯ꓿ ꓮ ꓡꓲꓳ ꓐꓯ ꓠꓬ ꓠꓴ ꓠꓽ ꓠꓴ ꓟꓽ ꓙꓲ ꓟꓽ ꓜꓳꓽ ꓟ ꓑꓶꓸ ꓓꓴ ꓓꓳꓽ ꓡꓰꓳ꓾” ꓐꓰ꓾ ꓐꓯ ꓔ_ ꓟ_ ꓡꓰ ꓐꓰ ꓬꓴ-ꓔ ꓡ ꓞꓳ ꓐꓴ ꓠꓬ ꓪꓴ-ꓢ ꓬꓲ ꓦꓶꓻ ꓠꓲꓹ ꓡꓴꓻ ꓔꓯ ꓬꓲ ꓪ ꓚꓲ ꓛꓬ ꓡꓰ ꓐꓲꓺ ꓡꓰ ꓝꓲ_ ꓡꓳ꓿ ꓖꓳ ꓗꓸ ꓠꓯ ꓬꓲ ꓪ ꓘꓳ ꓣꓴ ꓟꓶ_ ꓟ ꓥꓶꓺ_ ꓟ ꓢꓶꓹ ꓢꓶꓽ ꓠꓬ꓾ ꓬꓲ ꓪ ꓚꓲꓸ ꓛꓬ ꓡꓰ ꓔꓶꓺ ꓔ ꓟ ꓢꓲꓹ ꓜꓲ ꓗꓪ ꓐꓰ ꓧꓼ ꓟꓶ_ ꓟ ꓥ ꓡꓳ꓿ ꓬꓲ ꓪ ꓔꓳꓹ ꓜꓳꓽ ꓗꓷ ꓟ ꓫ ꓙꓵ ꓓꓴ ꓠꓬ꓾ ꓪꓴ-ꓢ ꓡꓰ ꓐꓯ ꓟꓴ ꓘꓶꓽ_ ꓟ ꓥ ꓡꓳ꓾ ꓐꓰ ꓬꓲ ꓪꓽ ꓟꓽ ꓠꓽ ꓠꓽ ꓐꓯ ꓔꓬ ꓡꓳ꓿ ꓕꓱ ꓡꓱ ꓬꓰ ꓢꓲ ꓗꓶꓸ ꓒ ꓠꓲꓽ ꓪ ꓔꓲ ꓠꓬ ꓬꓲ ꓚꓲꓸ ꓛꓬ ꓥꓶꓺ_ ꓟ ꓟꓬꓱꓽ ꓔꓯ ꓑꓲꓸ ꓔ_ ꓡꓳ꓿ ꓬꓴ-ꓔ ꓡ ꓞꓳ ꓐꓴ ꓠꓬ ꓪꓴ-ꓢ ꓬꓲ ꓠꓵ ꓠꓲꓹ_ ꓐꓰ ꓫꓱꓸ ꓤ ꓠꓲꓹ ꓔꓯ ꓟꓽ ꓘꓳ ꓣꓴ ꓢꓲ꓾ ꓪꓴ-ꓢ ꓬꓲ ꓔꓺ ꓙ_ ꓟ ꓣꓱꓽ ꓛꓰ ꓔꓯ ꓬꓲ ꓪ ꓚꓲꓸ ꓛꓬ ꓡꓰ ꓗꓽ ꓔ_ ꓡꓳ꓿ 
	ꓣꓳ ꓥ_ ꓟꓲ ꓪꓴ-ꓢ ꓬꓲ ꓔꓺ ꓙ_ ꓟ_ ꓐꓰ ꓢꓲꓺ ꓡꓲ ꓟ ꓣꓱ ꓛꓰ ꓑꓶꓸ ꓓꓴ ꓪꓴ-ꓢ ꓔꓯ ꓮ ꓟꓬ ꓛꓲ ꓐꓵꓺ ꓞꓹ ꓟ ꓣꓳ ꓟꓽ ꓢꓷ꓿ ꓪꓴ-ꓢ ꓬꓲ ꓪꓽ ꓠꓬꓲ_ ꓟ ꓡꓰ ꓣꓳ ꓔꓯ ꓢ-ꓓꓯ ꓙꓵꓽ_ ꓟ ꓠꓯꓸꓼ ꓗꓪ ꓟꓽ ꓞꓰ ꓓꓵ ꓙꓰ ꓠꓹ ꓟ ꓔꓺ ꓙ ꓔꓬ_ ꓡꓳ꓿ ꓪꓴ-ꓢ ꓠꓬ ꓞꓳ ꓤ ꓔꓯ ꓐꓬꓺ ꓡꓰ ꓝꓲ ꓠꓹ ꓟ ꓢꓯꓼ ꓕꓵꓼ ꓔꓬ ꓟ ꓢ-ꓓꓯ ꓬꓲ ꓪꓽ ꓠꓬꓲ_ ꓟ ꓔꓯ ꓗꓽ ꓔ ꓖꓶ_ ꓠꓬꓲ꓾ ꓟꓽ ꓠꓺ ꓡꓳꓸ ꓗꓴ ꓢꓴ_ ꓐꓰ ꓫꓸ ꓟꓳ ꓟꓽ ꓗꓴ ꓟ ꓞꓳ ꓤ ꓐꓴ ꓥ_ ꓟꓲ ꓪꓴ-ꓢ ꓔꓯ ꓫ ꓟꓳ ꓠꓹ ꓟ ꓬꓲ ꓑꓶꓸ ꓙꓳ_ ꓡꓳ꓿ ꓬꓲ_ ꓡꓰꓽ ꓪꓴ-ꓢ ꓬꓲ ꓠꓲꓹ ꓟ ꓫꓵꓺ ꓖꓶ ꓔ ꓟ ꓝꓲ ꓗꓳꓸ ꓙꓰ_ ꓗꓪ ꓛꓲ ꓞꓳ ꓤ ꓟꓽ ꓓꓵ ꓙ ꓒꓳꓹ ꓬꓲꓼ ꓡ ꓕꓯ ꓠꓽ꓾ ꓪꓴ-ꓢ ꓬꓲ ꓔꓺ ꓙ_ ꓟ ꓣꓱ ꓛꓰ ꓔꓯ ꓝꓮꓲ ꓫꓺ ꓔꓯꓹ ꓬꓲꓼ ꓙꓰ_ ꓡꓳ꓿ ꓪꓴ-ꓢ ꓠꓬ ꓬꓲ ꓙꓵꓽ ꓪ ꓣꓱꓽ ꓢꓲ ꓝꓴꓲ ꓥ ꓕ ꓑꓳ ꓐꓱ ꓶ ꓝꓴꓲ ꓙꓳ ꓢꓴ ꓔꓯ ꓐꓯ ꓟꓴ ꓘꓶ_ ꓡꓳ ꓟꓽ ꓥ꓾ ꓬꓲ_ ꓡꓰꓽ ꓬꓲ ꓫꓱꓸ ꓤ ꓠꓲꓹ ꓔꓯ ꓟꓽ ꓘꓳ ꓣꓴ ꓢꓴ ꓐꓴ ꓔꓯ ꓠꓬ꓾ ꓚꓲ ꓛꓬ ꓫꓵꓸ ꓔ ꓟ_ ꓡꓰ ꓐꓰ ꓚꓲ ꓛꓬ ꓶꓼ ꓫꓺ ꓟꓶ ꓝꓲ ꓠꓹ ꓟ ꓡꓳ ꓒꓰꓹ ꓔ_ ꓡꓳ꓿ ꓬꓲ ꓪ ꓡꓰ ꓡꓳꓺ ꓩꓴ ꓗꓷ ꓟ ꓠꓬꓲ ꓟꓳ ꓓꓴ ꓛꓲ ꓡꓯꓼ ꓥ ꓕ ꓑꓳ ꓠꓬ ꓬꓲ ꓪ ꓐꓱ ꓶ ꓥꓶꓺ_ ꓟ ꓬꓲꓸ ꓫꓵꓸ ꓒꓬꓱꓼ ꓡ ꓢꓲ꓾ ꓖꓳ ꓟ ꓔꓯ ꓬꓲ ꓪ ꓶꓼ ꓫ ꓟꓶ_ ꓡꓳ꓿ ꓞꓳ ꓤ ꓠꓲꓹ ꓟ ꓩꓴꓻ ꓢꓲ ꓠꓬꓲ ꓟꓳ ꓓꓴ ꓔꓯ ꓟꓽ ꓘꓳ ꓣꓴ ꓕꓯ꓾ ꓪꓴ-ꓢ ꓬꓲ ꓦꓻ ꓔꓯ ꓬꓲ ꓪ ꓔꓯ_ ꓐꓰ ꓣꓴ ꓔꓯꓹ ꓡꓰꓼ ꓙꓰ_ ꓡꓳ꓿ ꓖꓳ ꓕꓯ ꓧꓪꓽ ꓠꓲꓹ ꓡꓶꓽ ꓦꓯꓸ ꓠꓲꓹ ꓙꓵꓽ_ ꓟ ꓔꓯ ꓗꓽ ꓔ ꓓꓴ ꓟꓽ ꓙꓳ ꓗꓷ ꓡꓰ_ ꓡꓳ꓿ ꓢ-ꓓꓯ ꓬꓲ ꓔꓳꓹ ꓢꓯꓼ ꓔꓯ ꓗꓽ ꓔ ꓙ ꓢꓴ_ ꓟꓲ ꓟꓽ ꓙꓳ ꓗꓷ ꓡꓰ_ ꓡꓳ꓿
	ꓙꓱ-ꓣꓴ-ꓢ-ꓡꓱ ꓡꓳ ꓒꓱ ꓐꓬ ꓡꓰ_ ꓟ ꓠꓬ ꓪꓴ-ꓢ ꓬꓲ ꓫꓱꓸ ꓤ ꓠꓲꓹ ꓔꓯ ꓟꓽ ꓘꓳ ꓣꓴ ꓫꓳꓺ ꓢꓴ ꓐꓴ ꓐꓱ ꓶ ꓙꓳꓺ ꓗꓽ ꓖꓶ ꓓꓴ ꓕꓲ ꓟ ꓒꓬꓱꓼ ꓡ_ ꓡꓳ꓿ ꓙꓱ-ꓣꓴ-ꓢ-ꓡꓱ ꓡꓳ ꓒꓱ ꓕꓯ ꓢꓲ ꓬꓯꓼ ꓡ ꓠ ꓗ_ ꓟ ꓪꓴ-ꓢ ꓬꓲ ꓐꓯ ꓟꓴ ꓘꓶꓽ_ ꓟ_ ꓐꓰ ꓗꓴꓸ ꓙꓲ ꓙꓳ ꓢꓲ꓾ ꓢꓲꓺ ꓒ ꓬꓰ-ꓢꓴ ꓡꓰ ꓟꓷ ꓠꓷꓹ ꓝ ꓔ ꓟ ꓐꓯ ꓘꓶ ꓗꓪ ꓝꓮꓲ ꓐꓲꓺ ꓡ ꓠ ꓗ_ ꓟ ꓕꓲ ꓫꓵꓽ ꓙꓳ_ ꓢꓰꓽ ꓡꓳ꓿ ꓙꓱ-ꓣꓴ-ꓢ-ꓡꓱ ꓗꓪ ꓔꓳꓹ ꓜꓳꓽ ꓗꓷ ꓟ ꓫꓸ ꓙꓵ ꓓꓴ ꓠꓽ ꓟꓲ ꓕꓯ ꓢꓲ ꓗꓪ ꓒꓬꓱꓼ ꓡ ꓠ ꓗ_ ꓟ ꓫ ꓙꓵ ꓓꓴ ꓬꓲꓸ ꓶꓻ ꓥꓳꓽ_ ꓡꓰꓽ ꓥ ꓡꓳ꓿ ꓪꓴ-ꓢ ꓡꓰ ꓢꓲꓺ ꓚꓰꓸ ꓔ ꓟ ꓡꓳ ꓒꓱ ꓔꓯ ꓗꓷ ꓡꓰ_ ꓟ ꓫ ꓙꓵ ꓓꓴ ꓠꓯꓸꓼ ꓗꓪ꓾ ꓪꓴ-ꓢ ꓬꓲ ꓫꓱꓸ ꓤ ꓠꓲꓹ ꓔꓯ ꓟꓽ ꓘꓳ ꓣꓴ ꓢꓲ꓾ ꓪꓴ-ꓢ ꓬꓲ ꓙꓵꓽ ꓗ ꓔꓯ ꓟꓽ ꓒꓵꓽ ꓟꓽ ꓚꓬꓺ ꓬꓰ ꓢꓴ  ꓐꓴ ꓫ ꓙꓵꓻ_ ꓟ ꓔꓯ ꓣꓳ ꓡꓳꓸ ꓟꓳ_ ꓡꓳ꓿ ꓦꓬꓻ ꓘꓳꓼ ꓮ ꓟꓬꓹ ꓟ ꓠꓯꓸꓼ ꓗꓪ ꓞꓳ ꓤ ꓐꓴ ꓬꓰ_ ꓟ ꓛꓬ ꓖꓴ ꓥꓳꓽ ꓖꓴ ꓔꓯ ꓟꓲ ꓠꓯ ꓡꓰ ꓢꓷꓸ ꓙ ꓟꓳ ꓙ ꓢꓲ꓾ ꓞꓳ ꓤ ꓫ ꓙꓵ_ ꓟ ꓚꓺ ꓟꓲꓽ ꓠꓽ꓾ ꓠꓯ ꓞꓲꓹ ꓞꓲꓹ ꓗ_ ꓡꓳ (ꓮ ꓘꓶꓸ ꓥꓶꓺ_ ꓡꓳ)꓿ ꓙꓳꓺ ꓦꓲꓸ ꓓꓴ ꓫꓵꓽ ꓪꓴ ꓠꓬ ꓪꓴ-ꓢ ꓬꓲ ꓙꓵꓽ ꓪ ꓔꓯ ꓔꓳꓹ ꓟ ꓗꓪ ꓐꓰ ꓒꓬꓱꓼ ꓡ_ ꓟ ꓥ ꓡꓳ꓿ ꓬꓲ_ ꓡꓰꓽ ꓪ ꓜꓲ ꓠꓯ ꓞꓲꓹ_ ꓟ ꓫꓵꓽ ꓪꓴ ꓠꓬ ꓟꓲ ꓙꓬ ꓢꓲ ꓗꓪ ꓓꓹ ꓢꓰꓽ ꓡꓳ꓾ ꓐꓰ ꓟꓳꓸ ꓖꓶ ꓓꓴ ꓕꓳ ꓶ ꓗꓪ ꓟꓸ ꓖꓶ ꓡ_ ꓡꓳ꓿ ꓦꓬ ꓠꓬꓲ ꓖꓳ ꓟ ꓗꓪ ꓪꓴ-ꓢ ꓬꓲ ꓦꓻ ꓔꓯ ꓣꓴ ꓔꓯꓹ ꓬꓲꓼ ꓙꓰ ꓠꓬꓲ꓾ ꓞꓳ ꓤ ꓦꓯꓸ ꓠꓲꓹ_ ꓐꓰ ꓢ-ꓓꓯ ꓬꓲ ꓦꓶꓻ ꓠꓲꓹ ꓔꓯ ꓗꓽ ꓔ ꓟꓽ ꓐ ꓡ ꓗꓷ ꓡꓰ ꓢꓲ꓾ ꓟꓲ ꓠꓯ ꓠꓬ ꓢ-ꓓꓯ ꓙꓵꓽ_ ꓟ ꓔꓯ ꓘꓳ ꓣꓴ ꓟꓶ_ ꓥꓳ꓿ 
	ꓦꓬ ꓠꓬꓲ ꓖꓳ ꓟ ꓗꓪ ꓥ_ ꓟꓲ ꓪꓴ-ꓢ ꓬꓲ ꓮ ꓐꓲ ꓮ ꓟꓲ ꓐꓴ ꓠꓬ꓾ ꓙꓱ-ꓣꓴ-ꓢ-ꓡꓱ ꓐꓬꓺ ꓡꓰ_ ꓕꓯ ꓟ_ ꓡꓰ ꓐꓰ ꓚꓬꓴꓹ ꓟꓶ ꓡꓰ_ ꓥꓳ꓿  (ꓢ 4ꓽ3ꓼ ꓟ 24ꓽ30-31 ꓔꓯ ꓡꓳꓸ ꓠꓬꓲ꓿) ꓙꓲ-ꓢꓴ ꓠꓬ ꓬꓲ ꓔꓯ ꓟꓳꓸ ꓦꓻ ꓡꓱ ꓐꓳ ꓐꓳ_ ꓡꓰ ꓬꓰ ꓢꓴ ꓐꓴ ꓔꓯ ꓚꓬꓴꓹ ꓠ ꓟ ꓝꓮꓲ ꓕꓲ ꓧꓪꓹ ꓬꓯꓼ ꓡ_ ꓥꓳ꓿ “ꓖꓳ ꓕꓯ ꓟꓲ ꓠꓯ ꓗꓪ ꓟ ꓞꓳ ꓫꓵꓽ ꓥ ꓕ ꓑꓳ ꓮꓸ ꓛꓬ ꓙꓱꓺ ꓢꓲ꓾ ꓡ ꓞꓳ ꓮ ꓐꓲ ꓠꓬ꓾ ꓢꓯꓼ ꓙꓳ ꓪꓽ ꓠꓬꓲ_ ꓟ_ ꓐꓰ꓾ ꓟꓬꓱ ꓓꓳ ꓓꓽ ꓟ_ ꓐꓰ꓾ ꓟꓴ ꓗꓪ ꓗꓪ ꓟ ꓟꓴ ꓗꓴꓸ ꓜꓶꓽ ꓢꓲ ꓬꓯꓼ ꓡꓰ_ ꓟ ꓔꓯ ꓬꓲ ꓪ ꓟꓳ_ ꓥꓳ꓿ ꓬꓲ ꓠꓬ ꓟꓴ ꓗꓪ ꓝꓲ ꓓꓴ ꓐꓴ ꓔꓯ ꓝꓲ ꓩꓴ ꓗꓷ ꓢꓲ꓾ ꓐꓽ ꓡꓻ ꓢꓯꓼ ꓓꓽ ꓟ ꓡꓰ꓾ ꓟꓴ ꓗꓪ ꓕꓱ ꓕꓲ ꓑꓶ ꓗꓪ ꓐꓰ ꓖꓳ ꓕꓲ ꓑꓶ ꓗꓪ ꓛꓲ꓾ ꓡꓲ ꓛꓲ ꓡꓲ ꓡꓯꓼ ꓗꓪ ꓐꓰ꓾ ꓬꓲ ꓡꓰ ꓢꓲꓺ ꓔ_ ꓟ ꓔꓯ ꓬꓲ ꓪ ꓘꓴ ꓜꓲꓼ ꓡ_ ꓥꓳ” (ꓟ 24ꓽ30-31ꓼ ꓢ 9ꓽ5ꓼ 2 ꓕꓰ 2ꓽ8)꓿
	ꓬꓲ ꓤ ꓠꓬꓲ ꓤ ꓐꓴꓳ꓾ ꓙꓲ-ꓢꓴ ꓡꓰ ꓟꓷ ꓠꓷꓹ ꓝ ꓔ ꓟ ꓐꓯ ꓘꓶ ꓔꓯ ꓞꓳ ꓤ ꓐꓴ ꓧꓪꓸ ꓛꓲ ꓔꓬ ꓐ ꓡ ꓠꓹ ꓟ ꓬꓲ ꓪ ꓔꓯ ꓬꓲꓼ ꓠꓬꓲꓸ ꓖꓶ꓿ ꓞꓳ ꓤ ꓐꓴ ꓚꓬꓴꓹ ꓟꓶ ꓠꓹ ꓟ ꓐꓱ ꓶ ꓙꓱ-ꓣꓴ-ꓢ-ꓡꓱ ꓡꓳ ꓒꓱ ꓟꓽ ꓐꓬ ꓡꓰ ꓕꓯ ꓬꓲꓼ ꓠꓬꓲꓸ ꓖꓶ ꓗꓷ ꓟ_ ꓡꓰ ꓐꓰ꓾ ꓡꓳꓹ ꓬꓰ_ ꓟ ꓦꓬ ꓠꓬꓲ_ ꓐꓰ ꓗꓴꓸ ꓙꓲ ꓙꓳ ꓢꓲ ꓠꓬꓲ ꓠꓬꓲ ꓟ ꓞꓳ ꓤ ꓐꓴ ꓔꓯ ꓙꓲ-ꓢꓴ ꓡꓰ ꓬꓲꓼ ꓠꓬꓲꓸ ꓖꓶ ꓔꓬ ꓡꓳ꓿ ꓚꓬꓴꓹ ꓟꓶ ꓠꓲꓹ ꓫꓵ ꓢꓴ ꓐꓴ ꓠꓬ ꓡ ꓠꓹ ꓟ ꓪꓴ-ꓢ ꓬꓲ ꓦꓶꓻ ꓠꓲꓹ ꓗꓪ ꓐꓰ ꓡꓲꓹ ꓙꓰ ꓪ ꓝꓲ꓿ “ꓝꓮꓲ ꓠꓬ ꓟꓲꓽ ꓟꓲ ꓦꓻ ꓐ ꓗꓴ ꓤꓽ ꓗꓪ ꓢꓷꓸ ꓡꓰ ꓓꓴ ꓟꓳꓸ ꓖꓶ ꓡ_ ꓥꓳ꓿ ꓟꓲ ꓠꓯ ꓗꓪ ꓟ ꓞꓳꓻ ꓫꓵꓽ ꓟꓵꓽ_ ꓟꓲ꓾ ꓬꓲ ꓡꓴ ꓐꓱ ꓓꓽ ꓟ ꓗꓪ ꓬꓲꓻ ꓡꓯꓼ ꓟꓰꓼ ꓟꓶꓻ_ ꓟ ꓢꓯꓼ ꓗꓪ ꓐꓰ꓾ ꓓꓵ ꓙ ꓟꓬꓽ ꓢꓲ ꓙꓳꓻ ꓫ ꓔꓬ ꓫ_ ꓥꓳ” (ꓡꓴ 21ꓽ25)꓿ “ꓖꓳ ꓡꓱ ꓠꓬꓲ ꓧꓪꓸ ꓛꓲ ꓐꓰ ꓔꓬ” (ꓘꓳ 13ꓽ 35) ꓐꓰ꓾ ꓢꓲꓺ ꓒ ꓬꓰ-ꓢꓴ ꓡꓰ ꓬꓲꓼ ꓠꓬꓲꓸ ꓖꓶ ꓔ_ ꓡꓳ꓿ ꓬꓲꓼ ꓠꓬꓲ ꓖꓶ ꓘꓶꓽ ꓕꓱ ꓟ ꓔꓯ ꓧꓪꓸ ꓛꓲ ꓔꓬ ꓢꓴ ꓮ ꓡꓲ ꓕꓲ ꓣꓳ ꓥ_ ꓟꓲ꓾ ꓠꓯ ꓞꓲ_ ꓟ ꓗꓪ ꓡꓳꓺ ꓒꓰꓹ ꓟ ꓔꓯ ꓟꓽ ꓔꓳꓹ ꓜꓳꓽ꓿ ꓟ 24ꓽ29ꓹ33ꓼ 13ꓽ24-26ꓼ ꓟꓳ 6ꓽ12-17ꓼ 1 ꓕꓰ 5ꓽ2-5꓿
	ꓮꓽ ꓠꓱ ꓟ ꓙꓱ-ꓣꓴ-ꓢ-ꓡꓱ ꓐꓰ ꓗꓴꓸ ꓙꓲ ꓙꓳ ꓢꓲ ꓬꓲꓼ ꓠꓬꓲꓸ ꓖꓶ_ ꓟ ꓔꓯ ꓬꓴ-ꓔ ꓡ ꓞꓳ ꓐꓴ ꓟꓽ ꓘꓳ ꓣꓴ ꓟ_ ꓡꓰ ꓐꓰ꓾ ꓠꓬꓲ ꓠꓬꓲ ꓟꓲ ꓠꓯ ꓡ ꓞꓳ ꓐꓴ ꓥ_ ꓟꓲ ꓬꓲꓼ ꓠꓬꓲ ꓖꓶꓽ ꓘꓶꓽ ꓔꓯ ꓘꓳ ꓣꓴ ꓟꓽ ꓐ ꓡ ꓢꓰꓽ꓿ ꓪꓴ-ꓢ ꓔꓯ ꓟꓽ ꓢꓷꓸ ꓢꓴ ꓐꓴ ꓐꓱ ꓶ ꓪꓴ-ꓢ ꓬꓲꓸ ꓦꓬ ꓠꓬꓲ ꓠꓬ꓾ ꓟꓽ ꓧꓪꓸ ꓛꓲ ꓔ ꓟ ꓝꓲꓸ ꓗꓪ ꓞꓼ꓾ ꓐꓰ ꓛꓲ ꓡ_ ꓥꓳ꓿ ꓞꓳ ꓤ ꓐꓴ ꓠꓬ ꓮ ꓕꓯ ꓕꓯ ꓟ_ ꓡꓰ ꓐꓰ ꓞꓳ ꓙꓳ ꓔꓬ ꓕꓯ꓾ ꓗꓹ ꓛꓲ ꓓꓴ ꓧꓪꓺ ꓔꓬ ꓕꓯ꓾ ꓥ ꓠꓬ ꓶ ꓡꓯꓼ ꓬꓰ ꓔꓬ ꓕꓯ꓾ ꓥ ꓠꓬ ꓒꓴ ꓫꓵꓺ ꓧꓪꓺ ꓔꓬ ꓕꓯ꓾ ꓦꓻ ꓡꓱ ꓚꓱꓹ ꓧꓳꓽ ꓢꓴ ꓐꓴ ꓠꓬ ꓟꓲ ꓠꓯ ꓕꓱ ꓟ ꓪꓴꓽ ꓡ ꓟꓴ ꓡ ꓠꓹ ꓟ ꓚꓱꓹ ꓔꓯ ꓬꓲ ꓐꓶꓹ ꓡꓴꓽ ꓢꓲ ꓢꓯꓼ ꓓꓽ ꓟ ꓡꓰ ꓚꓺ ꓒꓬꓱꓺ ꓔꓬ ꓕꓯ꓾ ꓞꓳ ꓤ ꓐꓴ ꓠꓬ ꓟꓽ ꓔꓱꓹ ꓟ ꓦꓻ ꓡꓱ ꓐꓳ ꓓꓴ ꓠꓯꓸꓼ ꓗꓪ ꓬꓲꓼ ꓟꓶ ꓔꓬ ꓖꓴ_ ꓕꓯ꓾ ꓞꓳ ꓘꓴꓽ ꓠꓬ ꓢ ꓘꓪ ꓕꓯ ꓦꓴ ꓠꓬꓹ ꓢꓴ ꓟꓽ ꓙꓳ ꓟ ꓦꓲ ꓗꓪ ꓓꓵꓽ ꓡ_ ꓟ_ ꓡꓰ ꓐꓰ꓾ ꓐꓬꓺ ꓡꓰ ꓓꓴ ꓠꓬ ꓟꓽ ꓧꓪꓸ ꓛꓲ ꓔꓬ ꓢꓴ_ ꓐꓰ ꓪꓴ-ꓢ ꓔꓯ ꓟꓽ ꓢꓷꓸ ꓢꓴ ꓐꓴ ꓔꓯ ꓬꓯꓼ ꓡ_ ꓥꓳ꓿ “ꓖꓳ ꓕꓯ ꓬꓲ ꓪ ꓮ ꓡꓲ ꓗ_ ꓟꓲ ꓛꓰꓹ ꓡꓲꓹ ꓗꓷ ꓟꓽ ꓓ” (1 ꓕꓰ 5ꓽ3)꓿







2 ꓕꓱꓺ

ꓬꓲꓸ ꓪꓴꓸ ꓟ ꓙꓲ-ꓢꓴ ꓢꓲꓺ ꓤ ꓐꓴ ꓔꓳꓹ ꓜꓳ ꓟꓶ– ꓟ

	ꓬꓰ-ꓢꓴ ꓙꓲ-ꓢꓴ ꓠꓬ꓾ ꓬꓲꓸ ꓟꓴꓽ ꓗꓪ ꓗꓪ ꓓꓯ ꓙꓰ_ ꓟ_ ꓐꓰ ꓠꓬꓲꓽ ꓧꓪꓹ ꓕꓲ ꓧꓪꓹ ꓬꓯꓼ ꓡ_ ꓟ ꓦꓬ ꓠꓬꓲ ꓠꓬꓲꓽ ꓗꓴꓸ ꓚꓸꓼ ꓗꓪ ꓬꓲꓸ ꓡ ꓞꓳ ꓐꓴ ꓔꓳꓹ ꓜꓳꓽ ꓠ ꓗ_ ꓟ ꓫꓵꓽ ꓪꓴ ꓔꓯ꓾ ꓬꓲ ꓛꓳ ꓒꓯꓹ ꓐꓴ ꓔꓯ ꓐꓯ ꓟꓸ ꓖꓶ_ ꓡꓳ꓿ ꓫ ꓘꓶꓻ ꓓꓴ ꓦꓬ ꓠꓬꓲ ꓗꓪ ꓢꓲꓺ ꓒ ꓗꓸ ꓠꓯ ꓛꓳ ꓢꓴ ꓐꓴ ꓠꓬ ꓪ ꓜꓲ ꓥꓶꓺ_ ꓟ ꓫ ꓙꓵ ꓓꓴ ꓔꓯ ꓔꓳꓹ ꓜꓳꓽ ꓠ ꓗ_ ꓟ ꓔꓯ ꓥ_ ꓟꓲ꓾ ꓬꓰ-ꓢꓴ ꓠꓬ ꓮ ꓙꓵꓽ ꓡꓳꓸ ꓟꓳ ꓐ ꓡ_ ꓡꓳ꓿ ꓟ-ꓕꓲ 24ꓽ 9ꓹ 21ꓹ 22꓿ ꓙꓲ-ꓢꓴ ꓗꓸ ꓠꓯ ꓛꓳ ꓢꓴ ꓐꓴ ꓠꓬ ꓙꓲ-ꓢꓴ ꓬꓲ ꓚꓲ ꓛꓬ ꓫꓱꓽ ꓗꓷ ꓟ ꓝꓴꓲꓹ ꓓꓰꓺ_ ꓟ_ ꓐꓰ ꓫ ꓙꓵꓻ_ ꓟ ꓙ ꓖꓴ ꓗꓪ ꓫꓱꓽ ꓠ ꓗ_ ꓡꓳ꓿ ꓢ-ꓓꓯ ꓠꓬ ꓚꓬꓴꓹ ꓢꓲꓺ ꓒ ꓔꓯ ꓠꓲꓹ ꓜꓳꓺ_ ꓟ ꓡꓰ ꓐꓰ ꓢꓲꓺ ꓒ ꓔꓯ ꓙꓵꓻ ꓢꓴ ꓐꓴ ꓔꓯ ꓥ_ ꓟꓲ ꓬꓲ ꓠꓲꓹ ꓜꓳꓺ_ ꓥꓳ꓿ 
	ꓮ ꓧꓪꓹ ꓶꓼ ꓓꓳꓽ ꓫꓱꓹ ꓓꓳꓽ ꓒꓬꓱꓺ ꓙꓰ ꓐꓭ ꓕꓯ꓾ ꓠꓲꓽ ꓤ ꓢꓲꓺ ꓤ ꓦ ꓡꓱ ꓢꓴ ꓐꓴ ꓬꓲ ꓪ ꓠꓲꓽ ꓦꓲꓻ_ ꓐꓰ ꓠꓲꓽ ꓔꓲꓺ ꓖꓴ ꓮ ꓙꓵꓽ ꓔꓯ ꓥ_ ꓟꓲ ꓫꓵꓹ ꓩꓴ ꓗꓷ ꓡ_ ꓟ ꓔꓯ ꓗꓳ ꓚꓱꓺ ꓠꓬꓲ꓾ ꓬꓲ ꓪ ꓠꓬ ꓙꓲ-ꓢꓴ ꓢꓲꓺ ꓤ ꓐꓴ ꓔꓯ ꓘꓶꓻ ꓙꓵꓻ_ ꓡꓳ꓿ ꓙꓲ-ꓢꓴ ꓢꓲꓺ ꓤ ꓐꓴ ꓙꓳꓻ_ ꓟ ꓖꓴꓽ ꓙꓴꓽ ꓮ ꓙꓵꓽ ꓔꓯ ꓦꓴꓺ ꓔꓯꓹ ꓙꓰ_ ꓟ_ ꓡꓰ ꓟꓽ ꓞꓲ꓾ ꓬꓲ ꓪ ꓔꓯ ꓠꓬ ꓬꓲ ꓪ ꓚꓲ ꓛꓬ ꓦꓲꓻ ꓗꓪ ꓐꓰ ꓖꓼ ꓓꓳ ꓗꓷ_ ꓡꓳ꓿ ꓚꓳꓺ ꓑ ꓥ_ ꓟꓲ꓾ ꓚꓳꓺ ꓪꓴꓸ ꓥ_ ꓟꓲ꓾ ꓞꓳ ꓐꓳ ꓞꓳ ꓫ ꓟꓽ ꓐꓯ꓾ ꓢꓷꓸ ꓠꓲꓹ ꓙꓳ ꓢꓴ ꓥ_ ꓟꓲ꓾ ꓟꓽ ꓙꓳ ꓢꓴ ꓥ_ ꓟꓲ꓾ ꓙꓲ-ꓢꓴ ꓢꓲꓺ ꓤ ꓮꓽ ꓟꓬꓹ ꓠꓬ ꓮ ꓘꓶꓸ ꓥꓶꓺ_ ꓟ ꓚꓱꓹ  ꓗꓪ ꓐꓰ ꓢꓰꓼ ꓪ ꓡꓰ_ ꓡꓳ꓿
	ꓠꓲ-ꓣꓳ ꓪ ꓔꓲ ꓡꓰ ꓬꓲ ꓚꓰꓺ ꓔꓴ ꓗꓷ ꓟ ꓘꓶꓻ ꓙꓵ_ ꓟ ꓠꓬ꓾ ꓦꓬ ꓘꓳꓼ ꓮꓽ ꓟꓬꓹ ꓟ ꓗꓪ ꓛꓲ ꓝꓸ ꓢꓲ ꓙꓳ ꓔꓬ_ ꓡꓳ꓿ ꓦꓰꓼ ꓟꓷꓼ ꓘꓳꓼ ꓓꓳ_ ꓟ꓾ ꓠꓻ ꓤ ꓒꓬꓽ ꓤ ꓖꓪꓺ_ ꓟ_ ꓐꓰ ꓟꓵꓽ ꓓꓵ_ ꓟ ꓕꓱ ꓟꓬ ꓫꓵꓽ ꓮ ꓙꓵꓽ ꓠꓬ꓾ ꓙꓲ-ꓢꓴ ꓢꓲꓺ ꓤ ꓐꓴ ꓑꓶ ꓓꓴ ꓥ ꓡꓳ꓾ ꓐꓰ ꓐꓯ ꓢꓲ꓾ ꓙꓲ-ꓢꓴ ꓢꓲꓺ ꓤ ꓐꓴ ꓔꓯ ꓠꓬ ꓘꓴꓽ ꓜꓽ ꓦꓴꓺ ꓜꓽ ꓢꓴ ꓔꓯ_ ꓟ_ ꓡꓰ ꓐꓰ ꓘꓶꓻ ꓙꓵꓻ_ ꓡꓳ꓿ ꓙꓲ-ꓢꓴ ꓢꓲꓺ ꓤ ꓐꓴ ꓮ ꓡꓲ ꓗꓪ ꓔꓬꓹ ꓟ ꓔꓯ ꓐꓯ ꓖꓶ ꓢꓴ_ ꓟꓲ ꓙꓳ_ ꓡꓳ꓿ ꓙꓲ-ꓢꓴ ꓢꓲꓺ ꓤ ꓮ ꓟꓬꓹ ꓔꓯ ꓠꓬ꓾ ꓯꓹ ꓩꓴꓺ ꓒꓬꓱꓽ ꓙꓳ_ ꓟ ꓡꓳꓺ ꓖꓪ ꓖꓴ ꓦꓲꓻ ꓗꓪ ꓡꓽ ꓢꓯꓹ ꓐꓰ ꓡꓼ ꓟ ꓔꓯ ꓝꓸ ꓖꓶ ꓗꓷ_ ꓡꓳ꓿ ꓕꓲ ꓐꓱ ꓔꓯ ꓠꓬ ꓡꓯ ꓐꓳ ꓔꓶ ꓓꓴ ꓗꓪ ꓕꓯꓼ ꓪ ꓡꓰ_ ꓡꓳ꓿ ꓕꓲ ꓐꓱ ꓔꓯ ꓠꓬ ꓙꓱꓽ ꓤ ꓧꓪꓽ ꓗꓴꓸ ꓙꓲꓻ ꓖꓪꓽ ꓖꓶ ꓢꓲ꓾ ꓪꓰ ꓕꓳꓹ ꓔꓬ ꓟ ꓡꓲ ꓛꓲ ꓗꓪ ꓡꓳꓺ ꓔꓲ ꓬꓰ_ ꓟ ꓗꓪ ꓐꓰ꓾ ꓪꓰ ꓕꓳꓹ ꓡꓰ ꓘꓳꓼ ꓢꓰꓼ ꓗꓷ_ ꓡꓳ꓿ ꓡ ꓞꓳ ꓬꓲ ꓜꓴ ꓬꓲ ꓟꓯꓼ ꓠꓬ꓾ ꓡꓳꓺ ꓖꓪ ꓖꓴ ꓦꓲ ꓗꓪ ꓠꓲꓸ ꓙꓱꓽ ꓡꓰ ꓘꓳꓼ ꓪ ꓡꓰ ꓢꓲ ꓠꓻ ꓜꓲꓽ ꓔꓬ ꓢꓴ ꓙꓲ-ꓢꓴ ꓢꓲꓺ ꓤ ꓔꓯ ꓡꓳꓸ ꓢꓲ ꓪꓽ ꓫꓱ ꓠꓬꓲ꓾ ꓗꓹ ꓛꓲ ꓠꓬꓲ꓾ ꓐꓰ ꓬꓰ_ ꓡꓳ꓿
	ꓙꓲ-ꓢꓴ ꓗ ꓠꓯ ꓛꓳ ꓢꓴ ꓐꓴ ꓠꓬ ꓢꓲꓺ ꓡꓲ ꓟ ꓑꓬꓺ ꓠꓬꓹ ꓖꓴ ꓔꓯ ꓧꓪꓺ ꓠ ꓗꓷ ꓡꓰ_ ꓡꓳ꓿ ꓣꓳ-ꓟ ꓡꓳ ꓒꓱ ꓗꓪ ꓐꓰ ꓡꓳꓺ ꓔꓺ ꓮꓽ ꓟꓬꓹ ꓕꓷꓹ ꓶꓽ_ ꓟ ꓪꓽ ꓚꓲ ꓟꓵꓽ ꓗꓪ ꓛꓰꓹ ꓙꓰ ꓢꓲ꓾ ꓖꓳ ꓗꓪ ꓙꓳ_ ꓟ ꓭꓸ ꓘꓴꓻ ꓠꓯꓸꓼ ꓗꓪ ꓔꓬ ꓠ ꓗꓷ ꓡꓰ_ ꓡꓳ꓿ ꓬꓲ ꓪ ꓫꓵꓻ_ ꓕꓯ ꓥ_ ꓟꓲ꓾ ꓭ ꓘꓴꓻ ꓗꓪ ꓔꓵꓸ ꓠ ꓗꓷ ꓡꓰ_ ꓡꓳ꓿ “ꓥꓪ ꓪꓴꓸ ꓠꓬꓲ ꓢꓴ ꓠꓴꓻ ꓪ ꓔꓯ ꓫ ꓚꓲ꓾ ꓠꓴ ꓪ ꓔꓯ ꓗ ꓧꓪꓺ꓾ ꓝꓮꓲ ꓠꓴ ꓪ ꓔꓯ ꓥꓶꓺ_ ꓟ ꓬꓲ ꓫꓵ ꓬꓲ ꓙꓰꓽ ꓮꓽ ꓔꓳꓺ ꓔꓳꓺ ꓫ ꓕꓱ ꓡ_ ꓕꓯ꓾ ꓠꓴ ꓪ ꓠꓽ ꓶꓼ ꓙꓳ ꓫꓱꓹ ꓙꓳ_ ꓡꓳ꓿ ꓠꓴ ꓪ ꓠꓬ ꓗꓹ ꓛꓲ ꓢꓲ ꓠꓲꓹ ꓒꓴ ꓔꓬ꓿ ꓮ ꓡꓲꓳ ꓐꓯ ꓠꓬ ꓟꓴ ꓗꓪ ꓗꓪ ꓠꓴ ꓪ ꓡꓯ ꓫꓴ ꓠꓽ ꓬꓲꓸ ꓓꓽ ꓟ ꓥ ꓡꓳ꓿ ꓠꓴ ꓪ ꓧꓶꓸ ꓕꓯ ꓗꓪ ꓟ ꓟꓷ ꓠꓷ ꓝ ꓢꓴ ꓔꓯ_ ꓟꓲ꓾ ꓬꓲ ꓪ ꓕꓱ ꓡꓱ ꓗ ꓧꓪꓺ_ ꓡꓳ꓾” ꓐꓰ꓾ ꓢꓲꓺ ꓒ ꓡꓰ ꓐꓯ_ ꓟ ꓐꓯ ꓘꓶ ꓔꓯ ꓬꓲ ꓪ ꓓꓵꓽ ꓙ ꓧꓪꓸ ꓛꓲ ꓔꓬ_ ꓡꓳ꓿
	ꓫ ꓙꓵꓻ ꓓꓴ ꓮꓸ ꓔꓳꓸ ꓠꓯꓸꓼ ꓗꓪ ꓐꓰ ꓓꓳꓺ ꓡ_ ꓟ ꓧꓪꓸ ꓡꓰ_ ꓟ ꓟꓴ ꓖꓪ ꓢꓯꓼ ꓠꓬ꓾ ꓟꓴ ꓗꓪ ꓗꓪ ꓔꓱꓹ ꓔꓱꓹ ꓓꓯꓺ ꓙꓰ_ ꓡꓳ꓿ ꓫ ꓙꓵꓻ_ ꓟ ꓜꓲꓽ ꓢꓲ ꓦ ꓡꓱ ꓐꓳ ꓢꓴ ꓙꓲ-ꓢꓴ ꓢꓲꓺ ꓤ ꓐꓴ ꓔꓯ ꓡꓳꓸ ꓔꓬ_ ꓟ ꓢꓲꓺ ꓒ ꓬꓰ-ꓢꓴ_ ꓐꓰ ꓟꓴ ꓗꓪ ꓝꓲ ꓓꓴ ꓐꓴ ꓔꓯ ꓬꓲ ꓪ ꓙꓵꓻ ꓠꓲꓹ ꓟꓬ ꓢꓶꓽ ꓗꓪ ꓐꓰ ꓡꓳꓸ ꓟꓳ_ ꓡꓳ꓿ “ꓠꓴ ꓫꓵ_ ꓗꓪ ꓛꓲ ꓙꓵ ꓠꓲꓹ ꓙꓳ ꓠ ꓗ_ ꓡꓳ꓿ ꓖꓳ ꓡꓱ ꓠꓬ ꓢꓯꓼ ꓟꓬ ꓙꓵꓽ ꓪꓴꓸ ꓛꓴꓽ ꓖꓳ ꓟ ꓥꓪ ꓠꓴꓻ ꓔꓯ ꓖꓶ_ ꓥꓳ꓾” ꓐꓯ_ ꓟ ꓟꓴ ꓗꓪ ꓗꓪ ꓟ ꓢꓯꓼ ꓔꓯ ꓥ_ ꓟꓲ ꓬꓲ ꓪ ꓑ ꓙ_ ꓡꓳ꓿
	ꓢ-ꓓꓯ ꓠꓬ ꓜꓲꓽ ꓜꓲꓽ ꓑꓰꓹ ꓑꓰꓹ ꓬꓰ ꓢꓲ꓾ ꓪꓴ-ꓢ ꓬꓲ ꓘꓴ ꓜꓲ ꓞꓳ ꓔꓯ ꓐꓬꓺ ꓡꓰ ꓝꓲ ꓠꓹ ꓟ ꓢꓯꓼ ꓕꓵꓼ ꓗꓷ ꓥ_ ꓟꓲ꓾ ꓬꓲ ꓢꓯꓼ ꓕꓵꓼ_ ꓟ ꓠꓽ꓾ ꓮꓽ ꓔꓳꓺ ꓗꓷ ꓡꓰꓳ꓿ ꓪꓴ-ꓢ ꓟꓬꓱꓽ ꓬꓰ ꓢꓴ ꓐꓴ ꓮꓽ ꓟꓬꓹ ꓔꓯ ꓢꓰꓼ ꓗꓷ ꓥ_ ꓟꓲ꓾ ꓶꓼ ꓓꓳꓽ ꓫꓱꓹ ꓓꓳꓽ ꓠꓬ ꓡꓯ ꓫꓵ ꓒꓬꓱꓺ ꓙꓰ ꓔꓬ ꓢꓲ꓾ ꓙꓵꓻ ꓢꓴ ꓐꓴ ꓥ_ ꓟꓲ ꓡꓯ ꓫꓵ ꓟꓬꓽ ꓡ ꓔꓬ_ ꓡꓳ꓿ “ꓥꓪ ꓠꓴ ꓙꓲ-ꓢꓴ ꓢꓲꓺ ꓤ ꓐꓴ ꓔꓯ ꓪ ꓜꓲ ꓢꓰꓼ ꓠꓬ꓾ ꓪ ꓜꓲ ꓬꓲꓸ ꓐꓶꓹ ꓟꓬꓽ ꓡ_ ꓥꓳ꓿ ꓮ ꓡꓲꓳ ꓐꓯ ꓠꓬ ꓙꓲ-ꓢꓴ  ꓢꓲꓺ ꓤ ꓐꓴ ꓧꓳꓸ ꓡꓰ_ ꓟ ꓫꓵꓽ ꓠꓬ ꓘꓴ ꓜꓲ ꓞꓳ ꓬꓲꓸ ꓫꓵꓸ ꓥ ꓡꓳ꓾” ꓐꓰ ꓙꓵꓻ ꓢꓴ ꓕꓲ ꓣꓳ ꓡꓰ ꓐꓯ_ ꓡꓳ꓿ 
	ꓜꓲꓽ ꓜꓲꓽ ꓑꓰꓹ ꓑꓰꓹ ꓬꓰ_ ꓟ ꓚꓱꓹ ꓗꓪ ꓐꓰ ꓟꓽ ꓧꓪꓸ ꓡꓰ ꓟ ꓑꓶ ꓓꓴ ꓢ-ꓓꓯ ꓠꓬ꓾ ꓠꓴꓽ ꓠꓴꓽ ꓤ_ ꓐꓰ ꓗꓶꓸ ꓧꓳꓽ ꓙꓰ_ ꓟ ꓚꓱꓹ ꓔꓯ ꓣꓱꓽ ꓢꓲ꓾ ꓙꓲ-ꓢꓴ ꓢꓲꓺ ꓤ ꓐꓴ ꓔꓯ ꓐꓬꓺ ꓡꓰ ꓝꓲ ꓠꓹ ꓟ_ ꓐꓰ ꓪꓴ-ꓢ ꓔꓯ ꓔꓳꓹ ꓠꓹ ꓟ ꓚꓴꓽ ꓬꓲꓹ ꓓꓶꓽ ꓗꓷ ꓢꓲ ꓠꓬꓲ꓾ ꓬꓲ ꓠꓬ ꓘꓴ ꓜꓲꓼ ꓞꓳ ꓠꓯꓸꓼ ꓗꓪ ꓬꓲꓸ ꓟꓯꓼ ꓒꓱꓻ ꓔꓯ ꓚꓵꓹ ꓪꓴꓸ ꓔꓴ_ ꓡꓳ꓿ ꓘꓶꓻ ꓙꓵꓻ_ ꓟ ꓔꓲꓸ ꓫꓵ꓾ ꓟꓲ ꓠꓯ ꓗꓪ ꓟ ꓟꓬꓱꓺ ꓓꓳꓽ_ ꓐꓰ ꓐꓳꓺ ꓶꓼ ꓔꓯ ꓣꓱꓽ ꓢꓲ ꓙꓲ-ꓢꓴ ꓢꓲꓺ ꓤ ꓐꓴ ꓔꓯ ꓓꓶꓽ ꓪꓴꓸ ꓔꓴ_ ꓡꓳ꓿ ꓢ-ꓓꓯ ꓡꓰ ꓙꓲ-ꓢꓴ ꓢꓲꓺ ꓤ ꓙꓵꓻ ꓚꓱꓹ ꓚꓵꓺ ꓔꓯ ꓟꓽ ꓘꓳ ꓣꓴ ꓢꓴ꓾ ꓠꓲꓽ ꓤ ꓢꓲꓺ ꓤ ꓦ ꓡꓱ ꓢꓴ ꓔꓯ ꓙꓲ-ꓢꓴ ꓢꓲꓺ ꓤ ꓟꓬꓱꓺ ꓟꓯꓻ ꓝꓲ_ ꓡꓳ꓿ ꓥ ꓠꓬ ꓕꓯ ꓢꓲ ꓕꓲ ꓒꓳꓹ ꓗꓪ ꓐꓰ ꓦ ꓡꓱ ꓢꓴ ꓔꓯ ꓘꓴ ꓜꓲ ꓞꓳ ꓗꓪ ꓧꓳꓽ ꓓꓵꓽ ꓡ_ ꓡꓳ꓿ ꓖꓳ ꓕꓲ ꓧꓳꓽ ꓠꓬ꓾ ꓙꓲ-ꓢꓴ ꓔꓯ ꓙꓵꓻ_ ꓡꓳ꓾ ꓐꓰ ꓟꓷ ꓠꓷ ꓡꓰ ꓐꓯ ꓔꓬ_ ꓥ_ ꓟꓲ꓾ ꓪꓴ-ꓢ ꓬꓲ ꓐꓯ ꓟꓴ ꓘꓶꓽ_ ꓟ ꓔꓯ ꓟꓽ ꓚꓬꓺ꓾ ꓥ ꓠꓬ ꓓꓵ ꓙ ꓒꓳꓹ ꓬꓲꓼ ꓡ_ ꓟ ꓙꓳꓻ ꓟꓽ ꓛꓵ꓾ ꓐꓰ ꓓꓵ ꓙ_ ꓡꓳ꓿ “ꓬꓰ-ꓢꓴ ꓔꓯ ꓙꓵꓻ ꓢꓴ꓾” ꓐꓯ_ ꓟ ꓟꓬꓱꓺ ꓠꓯꓸꓼ ꓗꓪ꓾ ꓞꓳ ꓤ ꓮ ꓙꓵꓽ ꓧꓳꓹ ꓡꓯ ꓘꓳ ꓐ ꓡ ꓠꓹ ꓟ ꓐꓱ ꓶ ꓠꓬ꓾ ꓙꓵꓻ ꓚꓱꓹ ꓗꓪ ꓙꓵꓺ ꓖꓶ ꓙꓲꓽ ꓙꓳ_ ꓟ ꓔꓯ ꓙꓵꓺ ꓖꓶ ꓠ ꓗ_ ꓡꓳ꓾ ꓐꓰ ꓓꓰꓽ ꓢꓴ_ ꓟꓲ ꓕꓲ ꓐꓱ ꓙꓳ_ ꓡꓳ꓿
	ꓮ ꓟꓶ ꓘꓴ ꓜꓲꓼ ꓞꓳ ꓠꓬ ꓙꓲꓻ ꓣꓴꓽ ꓓꓴ ꓓꓽ ꓟ ꓔꓳꓹ ꓜꓳꓽ ꓔꓬ_ ꓡꓳ꓿ ꓒꓬꓱꓼ ꓞꓹ ꓔꓬ ꓟ ꓫꓵꓽ ꓪꓴ ꓔꓯ ꓔꓯꓺ ꓠꓬꓲ ꓗꓷ ꓕꓯ꓾ ꓐꓱꓺ ꓓꓴꓽ ꓐꓱꓺ_ ꓟ꓾ ꓘꓶꓻ ꓙꓵꓻ_ ꓟ ꓐꓰ ꓮꓸ ꓔꓳꓸ ꓗꓪ ꓛꓴꓻ ꓢꓰꓼ_ ꓟ_ ꓐꓰ ꓮꓸ ꓕꓽ ꓪꓴꓸ ꓒꓲꓹ ꓡꓰ ꓗꓸ ꓢꓰꓼ_ ꓟ ꓠꓽ꓾ ꓪ ꓜꓲ ꓙꓲꓻ_ ꓡꓳ꓿ ꓕꓲ ꓐꓱ ꓟ ꓙꓲ-ꓢꓴ ꓢꓲꓺ ꓤ ꓐꓴ ꓠꓬ ꓙꓵꓻ ꓠꓲꓹ ꓗꓪ ꓕꓶꓻ ꓕꓶꓻ ꓡꓰꓽ ꓦꓰꓼ ꓞꓹ ꓔꓬ ꓥ_ ꓟꓲ꓾ ꓕꓲ ꓐꓱ ꓢꓴ ꓠꓬ ꓚꓲ ꓛꓬ ꓔꓱꓹ ꓚꓵꓺ_ ꓟ ꓙꓵꓻ ꓚꓱꓹ ꓔꓯ ꓡꓶꓸ ꓑꓺ ꓗꓷ_ ꓡꓳ꓿ ꓟꓬꓱꓺ ꓡꓰꓽ ꓟꓯꓻ ꓔ ꓟ ꓙꓵꓻ ꓢꓴ ꓐꓴ ꓠꓯꓸꓼ ꓗꓪ ꓟꓬꓱꓽ ꓬꓰ ꓢꓲ ꓙꓲ-ꓢꓴ ꓢꓲꓺ ꓤ ꓙꓵꓻ ꓚꓱꓹ ꓔꓯ ꓡꓶꓸ ꓑꓺ ꓗꓷ ꓠꓹ ꓟ ꓐꓱ ꓶ ꓢ-ꓓꓯ ꓠꓬ ꓘꓴ ꓜꓲ ꓞꓳ ꓗꓪ ꓟꓽ ꓪꓳꓹ ꓐꓰ ꓑꓬꓺ ꓓꓵꓽ ꓡ_ ꓡꓳ꓿
	ꓙꓲ-ꓢꓴ ꓢꓲꓺ ꓤ ꓕꓲ ꓐꓱ ꓡꓰ ꓙꓵꓻ ꓚꓱꓹ ꓬꓲꓸ ꓕꓲꓸ ꓔꓯ ꓣꓴ ꓬꓯꓼ ꓗꓷ ꓠꓹ ꓟ ꓠꓲꓹ ꓧꓳꓹ_ ꓡꓳ꓿ ꓕꓱ ꓡꓱ ꓗꓷ ꓡꓰ ꓢꓲ꓾ ꓙꓲ-ꓢꓴ ꓢꓲꓺ ꓤ ꓦ ꓡꓱ ꓚꓱꓹ ꓠꓬ ꓡꓳꓹ ꓬꓰ_ ꓕꓯ꓾ ꓟꓽ ꓦ ꓡꓱ ꓢꓴ_ ꓐꓰ ꓕꓲ ꓧꓷꓹ ꓕꓲ ꓑꓼ ꓔꓺ ꓡꓯ ꓘꓳ ꓡꓰ ꓖꓴ_ ꓡꓳ꓿ ꓟꓽ ꓙꓵꓻ ꓢꓴ ꓐꓴ ꓠꓬ ꓙꓲ-ꓢꓴ ꓢꓲꓺ ꓤ ꓐꓴ_ ꓐꓰ ꓕꓲ ꓠꓲꓹ ꓕꓲ ꓪꓺꓼ ꓬꓰ ꓠꓹ ꓟ ꓠꓲꓹ ꓧꓳꓹ ꓔ ꓥ_ ꓟꓲ꓾ ꓬꓰ-ꓢꓴ ꓐꓬꓱꓽ꓾ ꓟ-ꓡꓲꓹ ꓐꓬꓱꓽ ꓐꓰ ꓢꓲ ꓫꓬ ꓢꓴ ꓐꓬꓱꓽ ꓔꓯ ꓪꓴꓸ ꓓꓵ ꓕꓱꓼ ꓢꓲ꓾ ꓠꓲꓽ ꓐꓬꓱꓽ ꓢꓲꓺ ꓐꓬꓱꓽ ꓔꓯ ꓪꓴꓸ ꓓꓵ ꓕꓱꓼ_ ꓟ ꓚꓱꓹ ꓗꓪ ꓪꓴꓻ ꓞꓹ (ꓥꓳꓺ ꓞꓹ) ꓔꓬ ꓢꓰꓽ ꓡꓳ꓿ ꓘꓴ ꓜꓲ ꓞꓳ ꓙꓵꓻ ꓚꓱꓹ_ ꓐꓰ ꓪꓴꓸ ꓓꓵ ꓕꓱꓼ ꓚꓱꓹ ꓗꓪ ꓥ_ ꓟꓲ꓾ ꓟꓽ ꓔꓱꓹ ꓟ ꓙꓵꓻ ꓚꓱꓹ_ ꓐꓰ꓾ ꓧꓶꓸ ꓕꓯ ꓟ ꓡꓲꓽ ꓤ ꓒꓰꓼ ꓤ_ ꓐꓰ ꓠꓲꓽ ꓐꓬꓱꓽ ꓢꓲꓺ ꓐꓬꓱꓽ ꓐꓰ ꓗꓴꓸ ꓙꓲ ꓙꓳ_ ꓟ ꓑꓮꓲ ꓬꓰ ꓚꓱꓹ ꓔꓯ ꓔꓯꓹ ꓓꓵꓽ ꓡ_ ꓡꓳ꓿ ꓖꓳ ꓡꓱ ꓢꓲ ꓘꓴ ꓜꓲ ꓞꓳ ꓠꓬ ꓢꓲ ꓫꓬ_ ꓟ ꓬꓲ ꓪꓽ ꓠꓬꓲ_ ꓟ ꓟꓽ ꓙꓳ꓾ ꓐꓰ ꓗꓷ ꓡꓰ ꓢꓲ ꓠꓬꓲ꓾ ꓐꓬꓺ ꓡꓰ ꓛꓱꓼ ꓡꓰ ꓔꓬ_ ꓡꓳ꓿ ꓬꓲꓸ_ ꓡꓰꓽ꓾ ꓕꓲ ꓐꓱ ꓟ ꓙꓲ-ꓢꓴ ꓢꓲ ꓤ ꓐꓴ ꓠꓬ ꓙꓵꓻ ꓚꓱꓹ ꓗꓪ ꓐꓰ ꓟꓽ ꓧꓶꓸ ꓙꓰ꓾ ꓡꓯ ꓫꓵ ꓦ ꓡꓱ ꓐꓳ ꓐꓳ_ ꓡꓰꓽ ꓬꓰ ꓔꓯ ꓢꓰꓽ ꓡꓳ꓿ ꓦꓲ 10ꓽ32ꓼ 11ꓽ35-38ꓼ ꓟꓳ 2ꓽ10꓿

ꓘꓴ ꓜꓲ ꓞꓳ ꓠꓯꓸꓼ ꓗꓪ ꓟ ꓡ ꓞꓳ ꓠꓬꓲꓽ ꓫꓵꓽ 

	ꓙꓲ-ꓢꓴ ꓗꓸ ꓠꓯ ꓞꓳ ꓢꓴ ꓐꓴ ꓠꓯꓸꓼ ꓗꓪ ꓞꓳ ꓤ ꓠꓬꓲꓽ ꓫꓵꓽ ꓙꓳ_ ꓡꓳ꓿ ꓕꓲ ꓜꓴ ꓟ ꓠꓬ ꓙꓲ-ꓢꓴ ꓬꓲꓸ ꓤꓶꓻ ꓙ ꓖꓴ ꓔꓯ ꓓꓵ ꓙ ꓖꓪ ꓠꓬꓲ ꓢꓲ꓾ ꓙꓲ-ꓢꓴ ꓔꓯ ꓔꓯꓺ ꓢꓳ ꓠꓹ ꓟ ꓚꓲꓸ ꓛꓬ ꓟꓽ ꓙꓲ ꓟꓽ ꓜꓳꓽ ꓟ ꓔꓯ ꓡꓶꓸ ꓢꓯꓼ ꓕꓵꓼ ꓔꓬ ꓢꓴ ꓥ ꓡꓳ꓿ ꓝꓮꓲ ꓕꓲ ꓜꓴ ꓠꓬ꓾ ꓚꓲꓸ ꓛꓬ ꓝꓴꓲ ꓔꓯ ꓖꓴꓺ ꓟꓳꓸ ꓖꓶ ꓔꓬ ꓟ ꓔꓱꓹ ꓚꓵꓺ_ ꓟ ꓪꓴ-ꓢ ꓐꓯ ꓘꓶ ꓔꓯ_ ꓐꓰ ꓛꓰꓹ ꓑꓬꓺ ꓠꓹ ꓟ ꓢꓯꓼ ꓕꓵꓼ ꓔꓬ_ ꓡꓳ꓿ ꓘꓴ ꓜꓲ ꓞꓳ ꓠꓬ ꓮ ꓘꓶꓸ ꓙꓲꓻ_ ꓟ ꓬꓲ ꓕꓲꓸ ꓗꓪ ꓫꓱꓽ ꓔꓬ ꓕꓯ ꓥ_ ꓟꓲ꓾ ꓘꓴ ꓜꓲ ꓞꓳ ꓡ ꓞꓳ ꓮ ꓙꓵꓽ ꓡꓱꓸꓼ ꓠꓬ ꓔꓱꓹ_ ꓡꓳ ꓟꓽ ꓥ꓿ ꓟꓽ ꓔꓱꓹ ꓢꓴ ꓠꓬ ꓬꓲ ꓖꓳ ꓡꓱ ꓙꓳ ꓞꓹ ꓔꓬ_ ꓡꓳ꓿ ꓬꓴ-ꓓ ꓠꓬ ꓬꓰ-ꓢꓴ ꓟꓸ ꓖꓶ_ ꓟ ꓐꓰ ꓢꓷ ꓙ ꓟꓳ ꓙ_ ꓟ ꓔꓯ ꓡꓳ ꓟꓳ ꓗꓷ ꓢꓲ꓾ ꓚꓲ ꓛꓬ ꓟꓽ ꓙꓲ ꓟꓽ ꓜꓳꓽ ꓟ ꓔꓯ ꓡꓶꓸ ꓩꓴ ꓗꓷ ꓠꓹ ꓟ꓾ ꓝꓲ ꓓꓴ ꓐꓴ ꓗꓳ ꓡꓳ ꓗꓪ ꓓꓵꓽ ꓡ ꓢꓴ ꓕꓲ ꓣꓳ ꓥ ꓡꓳ꓿ ꓖꓳ ꓡꓱ ꓥ_ ꓟꓲ ꓬꓲ ꓠꓬ꓾ ꓝꓴꓲ ꓟꓬꓱꓽ ꓬꓰ ꓢꓲ꓾ ꓢ-ꓓꓯ ꓤ ꓠꓬꓲ_ ꓟ ꓔꓯ ꓘꓳ ꓣꓴ ꓓꓵꓽ ꓡ_ ꓡꓳ꓿ ꓬꓲ ꓚꓲ ꓛꓬ ꓝꓴꓲ ꓔꓯ ꓖꓴꓺ ꓟꓳꓸ ꓖꓶ ꓪ ꓡꓰ ꓕꓯ꓾ ꓬꓲ ꓠꓬ ꓠꓲꓹ ꓟ ꓦꓶꓻ ꓢꓲ꓾ ꓢꓲꓺ ꓒ ꓬꓰ-ꓢꓴ ꓔꓯ ꓛꓴ ꓙꓳ ꓢꓴ ꓡꓯ ꓒꓯꓹ ꓗꓪ ꓡꓯ ꓙꓱ ꓗꓷ_ ꓡꓳ (ꓘꓳ 14ꓽ10-11)꓿
	ꓮ-ꓠ-ꓠꓲ-ꓬ ꓐꓰ ꓢ-ꓒꓲ-ꓡ ꓠꓬ ꓪꓵꓼ ꓔ ꓟ ꓒꓴꓻ ꓕꓲ ꓐꓶ ꓔꓯ ꓚꓵꓺ ꓗꓷ ꓢꓲ꓾ ꓕꓱ ꓟ ꓠꓬ ꓪꓴ-ꓢ ꓐꓱ ꓶ ꓔꓲꓺ ꓔ ꓟ ꓮ ꓙꓵꓽ ꓥꓻꓳ꓾ ꓐꓰ ꓗꓶꓸ_ ꓡꓳ꓿ ꓖꓳ ꓕꓯ ꓢꓲ-ꓫꓬ-ꓟ-ꓦ ꓡꓰ ꓝꓲ ꓓꓴ ꓐꓴ ꓔꓯ ꓡꓳꓸ ꓟꓳꓻ ꓐ ꓡ_ ꓟ ꓢꓯꓼ ꓪ ꓖꓶ ꓢꓲ꓾ ꓝꓲ ꓓꓴ ꓐꓴ ꓠꓬ ꓗꓶꓸ ꓢꓴ ꓠꓲꓹ ꓟ ꓠꓯꓸꓼ ꓗꓪ ꓓꓶꓽ ꓚꓵꓺ ꓔ ꓟ ꓚꓴꓽ ꓬꓲꓹ ꓔꓯ ꓡꓳꓸ ꓢꓷ ꓡꓰ_ ꓡꓳ꓿ ꓖꓳ ꓡꓱ ꓢꓲ꓾ ꓘꓴ ꓜꓲꓼ ꓞꓳ ꓠꓯꓸꓼ ꓗꓪ ꓟ ꓟꓽ ꓙꓲꓻ ꓫꓬ ꓟ ꓔꓯ ꓫꓵꓹ ꓩꓴ ꓗꓷ_ ꓡꓳ꓿ (ꓝꓲ ꓓꓴ 5ꓽ1-11)꓿ ꓘꓶꓻ ꓙꓵꓻ ꓓꓴ ꓔꓳꓹ ꓜꓳꓽ_ ꓟ ꓦꓬ ꓠꓬꓲ ꓗꓪ꓾ ꓔꓱꓹ ꓚꓵꓺ_ ꓟ ꓔꓯ ꓠꓲꓹ ꓒꓴ ꓢꓴ ꓐꓴ ꓠꓬ ꓚꓲ ꓛꓬ ꓙꓳ_ ꓟ ꓮꓽ ꓙꓵꓽ ꓔꓯ ꓡꓳꓺ ꓗꓷ ꓢꓲ꓾ ꓙꓲ-ꓢꓴ ꓢꓲꓺ ꓤ ꓒꓬꓱꓼ ꓡ ꓗꓷ ꓥ_ ꓟꓲ꓾ ꓗꓸ ꓧꓪꓺ_ ꓟ ꓟꓽ ꓙꓳ ꓟ ꓦꓬ ꓠꓬꓲ ꓗꓪ ꓠꓽ꓾ ꓟꓽ ꓔꓱꓹ ꓟ ꓞꓳ ꓤ ꓐꓴ ꓥ_ ꓟꓲ ꓙꓲ-ꓢꓴ ꓢꓲꓺ ꓤ ꓒꓬꓱꓼ ꓡ ꓗꓷ ꓠꓬꓲ꓾ ꓢ-ꓓꓯ ꓠꓬ ꓬꓲ ꓪ ꓠꓯꓸꓼ ꓗꓪ ꓬꓲ ꓘꓶꓻ ꓘꓶꓻ ꓡ_ ꓡꓳ꓿ 
	ꓙꓲ-ꓢꓴ ꓢꓲꓺ ꓤ ꓐꓴ ꓠꓬ ꓦ ꓡꓱ ꓢꓴ ꓬꓲꓸ ꓚꓬꓼ_ ꓐꓰ ꓔꓺ ꓡꓯ ꓘꓳ ꓠꓹ ꓟ ꓠꓲꓹ ꓧꓳꓹ ꓗꓷ ꓕꓲ ꓑꓹ ꓗꓪ꓾ ꓢ-ꓓꓯ ꓠꓬ ꓮꓽ ꓘꓶꓸ ꓠꓲꓹ ꓒꓴ ꓗꓹ ꓛꓲ ꓔꓬ ꓥꓳ꓿ ꓢ-ꓓꓯ ꓠꓬ ꓟꓬꓱꓺ ꓟꓯ ꓔ ꓟ ꓦ ꓡꓱ ꓢꓴ ꓐꓴ ꓔꓯ ꓣꓱꓽ ꓢꓲ꓾ ꓙꓲ-ꓢꓴ ꓢꓲꓺ ꓤ ꓚꓵꓺ ꓔꓯ ꓗꓸ ꓧꓪꓺ_ ꓡꓳ꓿ ꓝꓮꓲ ꓟꓽ ꓔꓱꓹ ꓟ ꓙꓲ-ꓢꓴ ꓢꓲꓺ ꓤ ꓕꓲ ꓐꓱ ꓥ_ ꓟꓲ ꓕꓲ ꓐꓶꓽ ꓦ ꓡꓱ ꓢꓴ ꓐꓴ ꓐꓰ ꓔꓺ ꓡꓯ ꓘꓳ ꓢꓲ꓾ ꓙꓲ-ꓢꓴ ꓢꓲꓺ ꓤ ꓙꓵꓻ ꓚꓱꓹ ꓔꓯ ꓐꓬꓺ ꓡꓰ ꓝꓲ ꓠꓹ ꓟ ꓢꓯꓼ ꓕꓵꓼ_ ꓡꓳ꓿ ꓖꓳ ꓡꓱ ꓠꓬ ꓘꓴ ꓜꓲꓼ ꓞꓳ ꓠꓯꓸꓼ ꓗꓪ ꓐꓰ ꓓꓳ ꓡ ꓔꓬ ꓟ ꓟꓽ ꓙꓲꓻ ꓟꓽ ꓜꓳꓽ ꓟ ꓔꓯ ꓔꓳꓹ ꓠꓹ ꓟ ꓠꓬ꓾ ꓮꓽ ꓘꓶꓸ ꓢꓯꓼ ꓕꓵꓼ ꓠ ꓗꓷ ꓡꓰꓳ꓿ ꓢꓲ ꓫꓬ ꓕꓳ ꓶ ꓔꓯ ꓠꓬ꓾ ꓙꓵꓻ ꓚꓱꓹ ꓬꓲ ꓔꓯꓺ ꓓꓴ ꓟꓽ ꓚꓬꓹ꓿ ꓙꓵꓻ ꓢꓴ ꓐꓴ ꓩꓴ ꓗꓷ ꓟꓶ_ ꓟ ꓟꓸ ꓟꓲ ꓔꓯ ꓠꓬ꓾ ꓟꓽ ꓔꓱꓹ ꓟ ꓚꓬꓹ_ ꓡꓳ꓿ ꓟꓸ ꓟꓲ ꓖꓳ ꓟ ꓔꓯ ꓙꓵꓻ ꓢꓴ ꓐꓴ ꓔꓯ ꓠꓲꓹ ꓜꓳꓺ ꓢꓲ ꓟꓽ ꓔꓱꓹ ꓟ ꓓꓰꓺ_ ꓡꓳ꓿ 
	ꓟꓽ ꓔꓱꓹ ꓟ ꓚꓱꓹ ꓔꓯ ꓟꓶ ꓫꓵ ꓫꓵꓺ ꓔꓳꓹ ꓗꓷ ꓗ ꓠꓯꓸ꓾ ꓦ ꓡꓱ ꓐꓳ_ ꓟ ꓙꓲ-ꓢꓴ ꓢꓲꓺ ꓤ ꓐꓴ ꓠꓬ꓾ ꓟꓽ ꓔꓱꓹ ꓟ ꓜꓴꓻ ꓗꓪ ꓐꓰ ꓐꓱꓻ ꓓꓳꓺ ꓙꓰ ꓠꓹ ꓟ ꓓꓵꓽ ꓙ ꓛꓲ ꓡ_ ꓡꓳ꓿ ꓬꓲ ꓪ ꓠꓬ꓾ ꓬꓲ ꓪ ꓚꓲꓸ ꓛꓬ ꓐꓰ ꓬꓲ ꓪ ꓞꓲꓼ ꓤ ꓡꓯꓹ ꓤ ꓐꓴ ꓔꓯ ꓟꓶꓽ ꓬꓰ ꓖꓴ ꓗꓪ ꓧꓳꓽ ꓓꓵꓽ ꓙꓰ ꓐ ꓡ_ ꓟ ꓟꓽ ꓙꓲ ꓟꓽ ꓜꓳꓽ ꓟ ꓔꓯ ꓜꓲꓽ ꓟꓽ ꓘꓴꓻꓳ꓿ ꓪꓴ-ꓢ ꓠꓲꓹ ꓡꓶ ꓐꓰ ꓧꓳꓹ ꓐꓭ ꓠꓬ꓾ ꓕꓲ ꓠꓲꓹ ꓕꓲ ꓪꓺꓼ ꓬꓰ ꓠꓹ ꓟ ꓐꓱ ꓶ ꓮꓸ ꓫꓵꓽ ꓔꓯ ꓥ_ ꓟꓲ ꓡꓳꓺ ꓗꓷ ꓐ ꓡ_ ꓡꓳ꓿ ꓬꓲꓸ_ ꓡꓰꓽ ꓔꓱꓹ ꓚꓵꓺ_ ꓟ_ ꓐꓰ ꓙꓲ ꓫꓬ_ ꓟ ꓔꓯ ꓙꓵꓺ ꓖꓶ ꓢꓲ_ ꓡꓰꓽ ꓕꓲ ꓠꓲꓹ ꓕꓲ ꓪꓺꓼ ꓟ ꓟꓶ ꓓ_ ꓐꓭ ꓕꓯ ꓠꓽ꓾ ꓟꓯꓼ ꓬꓰ ꓡꓯ ꓘꓳ_ ꓟ ꓠ ꓗ_ ꓟ ꓥꓳ꓾ ꓐꓰ ꓬꓲ ꓪ ꓘꓳ ꓣꓴ ꓔ_ ꓡꓳ꓿ 
	ꓬꓲ ꓪꓴꓸ ꓟ ꓙꓵ ꓢꓴ ꓐꓴ ꓠꓬ꓾ ꓠꓱꓸ ꓐꓯ ꓔꓯ ꓟꓽ ꓫꓱꓸ꓾ ꓙꓵ ꓠꓲꓹ ꓗꓪ ꓮꓽ ꓘꓶꓸ ꓢꓯꓼ ꓙꓳ ꓢꓴ ꓥ ꓡꓳ꓿ ꓬꓲ ꓵꓺ ꓟꓬꓱꓺ ꓟꓽ ꓟꓬꓽ꓾ ꓒꓴ ꓤ ꓫꓵ ꓤ ꓐꓰ ꓟꓬꓱꓺ ꓓꓳꓽ ꓟꓽ ꓙꓳ ꓐꓯ_ ꓥ_ ꓟꓲ꓾ ꓮ-ꓐꓱ ꓠꓬ ꓗꓷ-ꓬꓲ ꓠꓲꓹ ꓜꓳꓺ_ ꓟ ꓔꓯ ꓘꓳ ꓣꓴ ꓟꓶ_ ꓟ_ ꓡꓰ ꓐꓰ꓾ ꓬꓲ ꓪ ꓠꓬ ꓟꓽ ꓔꓱꓹ ꓟ ꓞꓳ ꓤ ꓐꓴ ꓠꓲꓹ ꓜꓳꓺ_ ꓟ ꓔꓯ ꓘꓳ ꓣꓴ ꓟꓶ_ ꓡꓳ꓿
	ꓖꓳ ꓡꓱ ꓥ_ ꓠꓬ ꓶꓼ ꓓꓳꓽ ꓫꓱꓹ ꓓꓳꓽ ꓔꓯ ꓢꓲ ꓡꓲ_ ꓟ ꓓꓳꓽ꓾ ꓐꓰ꓾ ꓮ ꓡꓲ ꓐꓰ ꓘꓴ ꓐ ꓡ_ ꓡ? “ꓟꓴꓺ ꓡꓳꓹ ꓗꓪ ꓪꓴ-ꓢ ꓔꓯ ꓟꓬꓱꓺ ꓓꓳꓽ ꓖꓶ꓾ ꓟꓲ ꓠꓯ ꓗꓪ ꓬꓲ ꓠꓲꓹ ꓒꓴ_ ꓟ ꓞꓳ ꓤ ꓔꓯ ꓢꓲ ꓡꓲ ꓟ ꓟꓶ ꓝꓲ꓾” ꓐꓰ꓾ ꓐꓱ-ꓡꓲ-ꓦꓱ ꓪꓽ ꓓꓰꓺ ꓗꓪ ꓟꓴ ꓗꓪ ꓝꓲ ꓓꓴ ꓐꓴ ꓡꓰ ꓐꓯ_ ꓡꓳ꓿ ꓐꓯ ꓘꓶ ꓕꓱ ꓕꓲ ꓘꓶꓽ ꓠꓬ ꓢꓲꓺ ꓒ ꓬꓰ-ꓢꓴ ꓡꓰ ꓐꓯ_ ꓟ꓾ “ꓥꓪ ꓠꓬ ꓟꓲ ꓠꓯ ꓗꓪ ꓢꓲ ꓡꓲ ꓡꓰ ꓝꓲ ꓠꓹ ꓟ ꓡ_ ꓡꓳ ꓕꓽ ꓓꓵ ꓙ꓿ ꓥꓪ ꓠꓬ ꓟꓲ ꓠꓯ ꓗꓪ ꓢꓲꓺ ꓡꓲꓺ ꓡꓰ ꓝꓲ ꓠꓹ ꓟ ꓡ_ ꓡꓳ ꓟꓽ ꓥ꓿ ꓮꓸ ꓕꓽ ꓔꓯꓹ ꓡ ꓠꓹ ꓟ ꓡ_ ꓡꓳ꓾” ꓐꓯ_ ꓟ ꓐꓯ ꓘꓶꓽ_ ꓐꓰ ꓒꓳꓹ ꓞꓹ ꓡꓯ ꓘꓳ_ ꓟ_ ꓡꓰ ꓐꓰ ꓗ_ ꓡꓳ꓿ ꓟ-ꓕꓲ 10ꓽ34꓿ ꓖꓳ ꓡꓱ ꓥ_ ꓟꓲ ꓚꓵꓺ ꓚꓵꓺ ꓐꓯ_ ꓕꓯ꓾ ꓐꓯ ꓘꓶ ꓖꓳ ꓠꓬꓲꓽ ꓘꓶ ꓠꓬ ꓒꓳꓹ ꓡꓯ ꓘꓳ ꓞꓹ_ ꓓꓴ ꓟꓽ ꓙꓳ꓿ ꓶꓼ ꓓꓳꓽ ꓫꓱꓹ ꓓꓳꓽ ꓠꓬ ꓢꓲ ꓡꓲ ꓟ ꓓꓳꓽ ꓥ ꓡꓳ꓿ ꓙꓲ-ꓢꓴ ꓢꓲꓺ ꓤ ꓦ ꓡꓱ ꓚꓱꓹ ꓠꓬ꓾ ꓬꓲ ꓜꓶꓻ ꓐꓰ ꓛꓳ ꓫꓱꓽ_ ꓕꓯ ꓠꓽ꓾ ꓟꓲ ꓠꓯ ꓔꓯ ꓢꓲ ꓡꓲ ꓟ ꓟꓶ ꓝꓲ_ ꓡꓳ꓿ ꓬꓰ-ꓢꓴ ꓬꓰ ꓗꓷ ꓟ ꓟꓬꓱꓽ ꓠꓬ ꓞꓳ ꓤ ꓔꓯ ꓪꓴ-ꓢ_ ꓐꓰ ꓧꓳꓹ ꓡꓰ ꓝꓲ_ ꓟ ꓟꓬꓱꓽ ꓥ ꓡꓳ꓿ ꓖꓳ ꓡꓱ ꓥ_ ꓟꓲ ꓕꓲ ꓟꓲ ꓠꓯ ꓡꓱꓸꓼ ꓠꓬ ꓬꓰ-ꓢꓴ ꓔꓯ ꓠꓲꓹ ꓜꓳꓺ_ ꓟ ꓢ-ꓓꓯ ꓬꓲ ꓙꓵꓽ_ ꓟ ꓠꓯꓸꓼ ꓗꓪ ꓓꓯꓹ_ ꓡꓳ꓿ ꓶꓼ ꓥꓳꓽ ꓫꓱꓹ ꓥꓳꓽ ꓟꓸ ꓟꓲ ꓠꓬ ꓟꓲ ꓠꓯ ꓞꓳ ꓤ ꓐꓴ ꓞꓳ ꓙꓳ ꓚꓱꓹ_ ꓐꓰ ꓙꓽ ꓠꓲꓹ_ ꓐꓰ ꓟꓽ ꓪꓽ ꓟ ꓑꓶ ꓓꓴ꓾ ꓬꓲ ꓪ ꓠꓬ ꓶꓼ ꓓꓳꓽ ꓫꓱꓹ ꓓꓳꓽ ꓔꓯ ꓔꓳꓹ_ ꓡꓳ꓿ ꓬꓲ ꓪ ꓠꓬ ꓬꓲ ꓪ ꓝꓴꓲ ꓔꓯ ꓖꓴꓺ ꓟꓳꓸ ꓖꓶ ꓔꓬ ꓟ ꓢꓲ ꓫꓬ ꓚꓱꓹ ꓔꓯ ꓠꓲꓸ ꓜꓳꓺ ꓢꓲ꓾ ꓙꓵꓻ ꓢꓴ ꓐꓴ ꓔꓯ ꓗꓸ ꓧꓪꓺ_ ꓡꓳ꓿ ꓖꓳ ꓟ ꓑꓶ ꓓꓴ ꓶꓼ ꓓꓳꓽ ꓫꓱꓹ ꓓꓳꓽ ꓔꓯ ꓮꓸ ꓕꓽ꓾ ꓐꓰ ꓘꓴ_ ꓟ ꓥꓳ꓿ ꓟ-ꓕꓲ 10ꓽ34ꓼ ꓡꓴ 2ꓽ14꓿
	ꓙꓵ ꓠꓲꓹ ꓟꓽ ꓡꓳꓼ ꓢꓴ ꓞꓳ ꓡꓱ ꓤ ꓐꓴ ꓪꓴ-ꓢ ꓔꓯ ꓦ ꓡꓱ ꓟꓽ ꓐꓳ꓾ ꓐꓰ ꓗꓷ ꓡꓰ_ ꓟ ꓬꓲꓸ ꓑꓶꓸ ꓠꓬ꓾ ꓟꓽ ꓙꓲꓻ ꓫꓬ ꓟ ꓞꓳ ꓤ ꓔꓯ ꓠꓬ ꓪꓴ-ꓢ ꓡꓰ ꓶꓼ ꓛꓳ ꓫꓱꓹ ꓛꓳ ꓝꓲ ꓢꓲ꓾ ꓙꓲ ꓫꓬ_ ꓟ ꓞꓳ ꓤ ꓔꓯ ꓠꓬ ꓫꓸ ꓡꓰ ꓝꓲ_ ꓡꓳ꓾ ꓐꓰ꓾ ꓬꓲ ꓪ ꓘꓳ ꓣꓴ ꓥꓳꓽ ꓡꓰ_ ꓟ ꓗꓪ ꓐꓰ ꓥ ꓡꓳ꓿ ꓔꓱꓹ ꓜꓳꓽ_ ꓟ_ ꓐꓰ ꓫꓱꓸ ꓤ ꓙ ꓗꓳꓺ ꓠꓲꓹ ꓐꓳꓺ ꓞꓹ ꓟ꓾ ꓪꓽ ꓠꓬꓲ_ ꓟ ꓪꓴ-ꓢ ꓠꓬ ꓖꓳ ꓡꓱ ꓫꓵꓽ ꓟꓽ ꓔꓱꓹ ꓟ ꓔꓯ ꓮ ꓡꓲ ꓗꓹ ꓠꓬꓲ ꓙꓳꓻ ꓔꓬ ꓝꓲ_ ꓡ? ꓪꓴ-ꓢ ꓠꓵ ꓠꓲꓹ ꓔꓯ ꓟꓳꓸ ꓖꓶ ꓓꓳ ꓡ_ ꓟ ꓡꓳꓼ_ ꓟ ꓗꓸ ꓚꓵꓺ ꓣꓳꓽ ꓔꓯ ꓖꓶ ꓔ ꓠꓬꓲ꓾ ꓣꓳ ꓠꓬ ꓪꓴ-ꓢ ꓬꓲ ꓙꓲꓻ ꓖꓴ_ ꓟ ꓔꓯ ꓓꓵ ꓙ ꓟꓬꓽ ꓟꓽ ꓛꓵ꓿ “ꓚꓳꓺ ꓑ ꓠꓬ ꓬꓲ ꓢꓲꓺ ꓒ ꓕꓯ ꓢꓲ ꓪꓴꓽ_ ꓡꓳ ꓟꓽ ꓥ꓾ ꓐꓰ꓾ ꓥꓪ ꓠꓴ ꓪꓽ ꓔꓯ ꓐꓯ ꓖꓶ_ ꓟ ꓔꓯ ꓚꓲꓸ ꓔ꓿ ꓬꓲ ꓪ ꓥꓪ ꓔꓯ ꓗꓸ ꓧꓪꓺ_ ꓠꓬ꓾ ꓠꓴ ꓪ ꓔꓯ_ ꓟꓲ ꓗ ꓧꓪ_ ꓥꓳ꓿ ꓬꓲ ꓪ ꓥꓪ ꓐꓯ ꓘꓶ ꓒꓵꓽ ꓛꓳ_ ꓠꓬ꓾ ꓠꓴ ꓪ ꓐꓯ ꓘꓶ ꓔꓯ_ ꓟꓲ ꓒꓵ ꓛꓳꓻ_ ꓥꓳ꓿” ꓗꓸ ꓧꓪꓺ_ ꓟ ꓔꓯ ꓜꓲꓽ ꓔꓬ ꓢꓴ ꓙꓲ-ꓢꓴ ꓢꓲꓺ ꓤ ꓐꓴ ꓠꓬ ꓙꓲ-ꓢꓴ ꓙ ꓖꓴ ꓚꓺ ꓔꓬ ꓢꓴ ꓥ ꓡꓳ꓿
	ꓙꓲ ꓫꓬ ꓢꓴ ꓐꓴ ꓬꓲ ꓪ ꓚꓲ ꓛꓬ ꓔꓯ ꓢꓲ ꓫꓬ ꓡꓰ ꓝꓲ ꓠꓹ ꓟ_ ꓐꓰ꓾ ꓙꓵ ꓠꓲꓹ ꓐꓰ ꓪꓴ-ꓢ ꓔꓯ ꓙꓳꓺ ꓒꓵ_ ꓟ ꓗꓪ ꓟꓽ ꓙꓵ ꓢꓴ ꓐꓴ ꓐꓱ ꓶ ꓙꓲꓻ_ ꓟ ꓔꓯꓺ ꓢꓳ ꓓꓴ ꓒꓬꓱꓼ ꓡ ꓠꓹ ꓟ_ ꓐꓰ꓾ ꓬꓲ ꓪ ꓕꓶꓻ ꓕꓶꓻ ꓡꓰꓽ ꓬꓰ_ ꓟ ꓗꓪ ꓐꓰ ꓟꓽ ꓦ ꓡꓱ ꓢꓴ ꓐꓴ ꓝꓴꓲ ꓔꓯ ꓟꓳꓸ ꓖꓶ ꓓꓳ ꓡ ꓝꓲ ꓠꓹ ꓟ꓾ ꓕꓱ ꓟꓬ ꓫꓵꓽ ꓐꓱ ꓶ ꓙꓲ ꓫꓬ ꓢꓴ ꓐꓴ ꓠꓬ ꓫ ꓙꓵꓻ ꓓꓴ ꓔꓳꓹ ꓜꓳꓽ_ ꓡꓳ꓿ ꓪꓴ-ꓢ ꓠꓬ ꓟꓽ ꓙꓲ ꓫꓬ ꓢꓴ ꓐꓴ ꓬꓲ ꓪ ꓝꓴꓲ ꓡꓴꓻ ꓗꓶ ꓐꓲꓺ ꓡ_ ꓗꓪ ꓛꓲ ꓬꓲ ꓪ ꓔꓯ ꓐꓳꓺ ꓡ ꓝꓲ_ ꓡꓳ꓿ ꓖꓳ ꓡꓱ ꓢꓲ ꓬꓲ ꓪ ꓔꓯ ꓐꓯ ꓟꓴ ꓘꓶ_ ꓕꓯ꓾ ꓪꓴ-ꓢ ꓬꓲ ꓔꓱꓹ ꓜꓳꓽ_ ꓟ ꓐꓰ ꓠꓵ ꓠꓲꓹ ꓔꓯ ꓟꓳꓸ ꓖꓶ_ ꓡꓳ꓿ ꓙꓵꓻ ꓢꓴ ꓐꓴ ꓔꓯ ꓘꓶꓻ ꓙꓵꓻ_ ꓟ ꓝꓴꓲ ꓔꓯ ꓠꓬ꓾ ꓙꓲ-ꓢꓴ ꓔꓯ ꓬꓰ ꓖꓶ_ ꓟ ꓚꓬꓹ ꓢꓲ꓾ ꓡꓳꓹ ꓬꓰ_ ꓕꓯ ꓞꓳ ꓥꓶꓺ ꓖꓳ ꓕꓲ ꓧꓳꓽ ꓔꓯ ꓪꓴ-ꓢ ꓡꓰ ꓐꓯ ꓟꓴ ꓘꓶꓽ_ ꓥꓳ꓿ 
	“ꓥ ꓡꓳ꓾ ꓙꓲ-ꓢꓴ ꓬꓰ-ꓢꓴ ꓠꓯꓸꓼ ꓗꓪ ꓠꓲꓹ ꓒꓵꓽ ꓠꓲꓹ ꓡꓱ_ ꓟ ꓞꓳꓻ ꓙꓳ ꓠꓲꓹ ꓫꓵ ꓢꓴ ꓮꓽ ꓙꓵꓽ ꓠꓬ ꓗꓸ ꓧꓪ_ ꓟ ꓜꓲꓽ ꓠ ꓗ_ ꓡꓳ꓾” ꓐꓰ ꓝꓲ ꓓꓴ ꓒꓳ-ꓡꓳ ꓡꓰ ꓐꓯ_ ꓡꓳ꓿ (2 ꓕꓲ 3ꓽ12ꓼ 2 ꓒꓲ 3ꓽ9)꓿ ꓖꓳ ꓡꓱ ꓥ ꓠꓬ ꓮ ꓫꓵꓽ ꓑꓶ ꓓꓴ ꓠꓬꓲ ꓠꓬꓲ ꓙꓲ-ꓢꓴ ꓢꓲꓺ ꓤ ꓐꓴ ꓗꓸ ꓧꓪꓺ_ ꓟ ꓟꓽ ꓔꓳꓹ ꓜꓳꓽ ꓡ? ꓘꓴ ꓜꓲꓼ ꓞꓳ ꓠꓬ ꓟꓲ ꓠꓯ_ ꓐꓰ ꓪ ꓜꓲ ꓪꓽ ꓡꓰ ꓔꓬ ꓠꓬꓲ꓾ ꓥ ꓠꓬ ꓟꓲ ꓠꓯ ꓒꓬꓱꓽ ꓶꓻ ꓡꓰ ꓔꓬ ꓠꓬꓲ ꓥꓳ꓿ ꓠꓬꓲ ꓠꓬꓲ ꓣꓳ ꓙꓵꓻ ꓚꓱꓹ_ ꓐꓰ ꓞꓳ ꓙꓳ ꓚꓱꓹ ꓠꓬ ꓝꓲ ꓓꓴ ꓐꓴ ꓦꓬ ꓠꓬꓲ ꓗꓪ ꓟ ꓘꓶ ꓛꓲ ꓟꓽ ꓢꓲꓽ ꓫꓬ ꓠꓬꓲ ꓥꓳ꓿ ꓮ ꓡꓲꓳ ꓐꓯ ꓠꓬ ꓪꓴ-ꓢ ꓐꓯ ꓘꓶ ꓬꓲ ꓔꓱꓹ ꓚꓵꓺ_ ꓟ ꓔꓯ ꓞꓳ ꓤ ꓐꓴ ꓬꓲꓸ ꓒꓵꓽ ꓟꓽ ꓚꓬꓹ꓾ ꓐꓰ ꓗꓷ ꓡꓰ ꓔꓬ_ ꓡꓳ꓿ ꓘꓴ ꓜꓲ ꓞꓳ ꓠꓬ ꓕꓲ ꓟꓲ ꓠꓯ ꓡꓱꓸꓼ ꓗꓪ ꓟꓬꓱꓺ ꓓꓳꓽ ꓖꓳꓽ ꓙꓳ ꓡ ꓢꓲ꓾ ꓠꓯꓸꓼ ꓗꓪ ꓠꓲꓹ ꓒꓵ ꓠꓲꓹ ꓡꓱꓻ_ ꓟ ꓟꓽ ꓙꓳ꓿ ꓖꓳ ꓡꓱ ꓠꓬꓲ꓾ ꓠꓬꓲ ꓠꓬꓲ ꓟ ꓘꓴ ꓜꓲ ꓞꓳ ꓠꓯꓸꓼ ꓗꓪ ꓬꓲꓸ ꓪꓴ ꓟ ꓙꓵꓻ ꓠꓲꓹ ꓐꓰ ꓠꓲꓹ ꓒꓵ ꓠꓲꓹ ꓡꓱꓻ_ ꓟ ꓔꓯ ꓢꓯꓼ ꓙꓳ ꓬꓲꓼ ꓡ ꓝꓲ ꓠꓯ_ ꓡꓳ꓿ ꓗꓸ ꓧꓪꓺ_ ꓟ ꓮꓸ ꓔꓳꓸ ꓔꓯ ꓐꓬꓻ ꓪꓴꓽ ꓡ ꓝꓲ꓿ 





























3 ꓕꓱꓺ

ꓦ ꓗꓪ ꓠꓯ ꓞꓲꓹ ꓡꓰ_ ꓟ ꓦꓬ ꓠꓬꓲ

	ꓝꓲ ꓓꓴ ꓒꓳ-ꓡꓳ ꓡꓰ꓾ “ꓮ ꓡꓲ ꓕꓲ ꓣꓳ ꓮ ꓡꓲ ꓬꓰ_ ꓟꓲ ꓠꓴ ꓪ ꓔꓯ ꓕꓽ ꓧꓳꓽ ꓪꓴꓸ ꓙꓰ ꓝꓲ꓿ ꓮ ꓡꓲꓳ ꓐꓯ ꓠꓬ ꓪꓴ-ꓢ ꓔꓯ ꓒꓳꓹ ꓔꓳ_ ꓟ ꓬꓲꓸ ꓓꓽ ꓟ ꓧꓶꓸ ꓕꓯ ꓛꓲ ꓡ ꓢꓲ꓾ ꓝꓴꓲ ꓓꓽ ꓟ ꓙꓳ ꓢꓴ꓾ ꓟꓶꓽ ꓬꓰ_ ꓟ ꓤ ꓖꓳ ꓕꓲ ꓣꓳ ꓟꓽ ꓟꓳꓸ ꓖꓶ ꓡ ꓕ ꓑꓳ ꓠꓬ ꓢꓲꓺ ꓒ ꓦꓬ ꓠꓬꓲ ꓟꓽ ꓛꓲ ꓡ꓿ ꓬꓲ ꓠꓬ ꓢꓲꓺ ꓐꓰ ꓟꓬꓱꓺ ꓔ ꓟ_ ꓐꓰ ꓪꓴꓸ ꓓꓵ ꓕꓱꓼ ꓓꓴ ꓥ ꓕ ꓑꓳ ꓔꓯ ꓔꓳꓹ ꓢꓲ ꓪꓴ-ꓢ ꓢꓲ ꓫꓬ ꓦꓬ ꓓꓽ ꓟ ꓗꓪ ꓠꓬꓲꓸ ꓠ ꓢꓲ꓾ ꓚꓲ ꓛꓬ ꓠꓬ ꓪꓴ-ꓢ ꓥ ꓡꓳ꓾ ꓐꓰ꓾ ꓚꓺ ꓟꓸ ꓖꓶ ꓢꓲ ꓠꓬꓲ꓾ ꓚꓲ ꓛꓬ ꓔꓯ ꓓꓳꓹ ꓟꓴꓹ ꓢꓴ ꓥ ꓡꓳ꓿” “ꓮ ꓡꓲꓳ ꓐꓯ ꓠꓬ ꓙꓵꓽ ꓗ ꓟꓽ ꓙꓳ ꓟ ꓚꓵꓺ ꓘꓶ ꓮ ꓟꓶ_ ꓟꓲ ꓢꓯꓼ ꓕꓵꓼ ꓔꓬ_ ꓡꓳ꓾” ꓐꓯ_ ꓡꓳ꓿ 2 ꓕꓰ 2ꓽ3-4꓿ ꓒꓳꓹ ꓒꓶꓽ ꓔꓯ ꓙꓵꓽ ꓪ ꓙꓳ ꓡ ꓝꓲ_ ꓟ ꓟꓽ ꓔꓱꓹ ꓟ ꓠꓬ ꓬꓲ ꓪꓴꓸ ꓟ ꓘꓴ ꓜꓲꓼ ꓞꓳ ꓦꓬ ꓠꓬꓲ ꓕꓯ ꓡꓰ꓾ ꓘꓴ ꓜꓲ ꓞꓳ ꓠꓯꓸꓼ ꓗꓪ ꓑꓬꓺ ꓓꓵꓽ ꓡ ꓔꓬ ꓟ ꓔꓯ ꓝꓲ ꓓꓴ ꓒꓳ-ꓡꓳ ꓡꓳꓸ ꓟꓳ_ ꓡꓳ꓿
	“ꓙꓵꓽ ꓗꓺ ꓟꓽ ꓙꓳ ꓟ ꓚꓵꓺ ꓘꓶꓽ” ꓠꓬ ꓗꓶꓸ_ ꓟ ꓟꓬꓱꓽ ꓔꓯ ꓮꓽ ꓤ ꓤ ꓐꓰ ꓣꓱꓽ ꓬꓰ ꓩꓴ ꓡ ꓔꓬ ꓡꓳ꓿ ꓗꓸ ꓧꓪꓺ_ ꓟ ꓐꓰ ꓘꓶꓻ ꓙꓵꓻ_ ꓟ ꓔꓯ ꓘꓴ ꓜꓲ ꓞꓳ ꓐꓴ ꓔꓳꓹ ꓜꓳꓽ ꓔꓬ ꓟ ꓝꓲꓸ ꓗꓪ꓾ ꓟꓲ ꓠꓯ ꓒꓬꓱꓽ ꓶꓻ ꓡꓰ_ ꓟ_ ꓐꓰ ꓙꓵꓻ ꓚꓱꓹ ꓔꓯ ꓙꓵꓺ ꓖꓶ_ ꓟ ꓮꓽ ꓘꓶꓸ ꓟꓽ ꓙꓳ꓿ ꓘꓶꓻ ꓙꓵꓻ_ ꓟ ꓠꓽ ꓡꓰ ꓗꓸ ꓠꓯ꓾ ꓘꓴ ꓜꓲ ꓞꓳ ꓠꓬ ꓙꓲ-ꓢꓴ ꓬꓲ ꓔꓱꓹ ꓚꓵꓺ_ ꓟ ꓟꓸ ꓘꓶ ꓔꓯ ꓡꓳꓺ ꓗꓷ ꓢꓲ꓾ ꓟꓽ ꓙꓵ ꓢꓴ ꓔꓲꓺ ꓒ ꓐꓴ ꓚꓱꓹ ꓔꓯ ꓚꓺ ꓙꓰ_ ꓡꓳ꓿ ꓗꓳ-ꓢꓶ-ꓔꓯ-ꓔꓲ (CONSTANTINE) ꓦꓬ ꓠꓬꓲ ꓗꓪ ꓙꓲ-ꓢꓴ ꓢꓲꓺ ꓤ ꓟꓬꓱꓺ ꓟꓯꓻ ꓢꓴ ꓬꓲꓸ ꓚꓬꓼ ꓮꓽ ꓘꓶꓸ ꓟꓬꓽ ꓡ_ ꓡꓳ꓿ ꓘꓴ ꓜꓲꓼ ꓞꓳ ꓢꓲ ꓫꓬ ꓚꓱꓹ ꓐꓬꓺ ꓡꓰꓳ꓿ ꓙꓲ-ꓢꓴ ꓢꓲꓺ ꓤ ꓟꓬꓱꓺ ꓟꓯꓻ ꓔ ꓟ ꓟꓽ ꓙꓵꓻ ꓢꓴ ꓐꓴ ꓧꓪꓸ ꓡꓰꓳ꓿ ꓬꓲ ꓪ ꓟꓽ ꓔꓱꓹ ꓟ ꓙꓵꓻ ꓚꓱꓹ_ ꓐꓰ ꓛꓳ ꓫꓱꓽ ꓚꓱꓹ ꓔꓯ ꓠꓬ ꓘꓴ ꓜꓲ ꓞꓳ ꓚꓱꓹ_ ꓐꓰ ꓔꓺ ꓗꓷ_ ꓡꓳ꓿ ꓟꓽ ꓙꓵꓻ ꓢꓴ ꓚꓱꓹ_ ꓐꓰ ꓘꓴ ꓜꓲꓼ ꓞꓳ ꓚꓱꓹ ꓔꓯ ꓔꓺ ꓗꓷ ꓠꓬꓲ꓾ ꓟꓷ ꓠꓷ ꓝ ꓔ_ ꓟ “ꓝꓴꓲ ꓓꓽ ꓟ ꓙꓳ ꓢꓴ” ꓖꓳ ꓕꓲ ꓣꓳ ꓓꓳꓺ ꓡ_ ꓡꓳ꓿ ꓟꓲ ꓠꓯ ꓙꓵꓽ ꓠꓬꓲꓸ ꓕꓲꓺ ꓗꓪ ꓠꓬꓲꓸ ꓠꓸ ꓢꓲ ꓕꓲꓽ ꓟꓲ ꓠꓯ ꓡꓱꓸꓼ ꓔꓯ ꓚꓲ ꓛꓬ ꓠꓲꓹ ꓫꓵ_ ꓟ_ ꓡꓰ ꓐꓰ ꓙꓵꓽ ꓠꓹ ꓟ ꓢꓯꓼ ꓕꓵꓼ ꓔꓬ ꓢꓴ ꓢ-ꓓꓯ ꓠꓬ꓾ ꓘꓴ ꓜꓲ ꓞꓳ ꓗꓪ ꓟꓽ ꓔꓱꓹ ꓟ ꓙꓵꓻ ꓚꓱꓹ ꓧꓳꓽ ꓖꓶ_ ꓟ ꓠꓽ꓾ ꓮꓽ ꓘꓶꓸ ꓢꓯꓼ ꓙꓳ_ ꓟ ꓕꓲ ꓚꓱꓹ ꓥ ꓡꓳ꓿ 
	ꓘꓴ ꓜꓲ ꓞꓳ ꓐꓰ ꓘꓴ ꓜꓲ ꓞꓳ ꓟꓸ ꓒ ꓐꓴ ꓔꓯ ꓙꓵꓽ ꓠꓹ ꓟ ꓙꓵꓽ ꓪ ꓠꓬ꓾ ꓒꓳꓹ ꓒꓶꓽ ꓔꓯ_ ꓡꓰꓽ ꓙꓳ_ ꓡꓳ꓾ ꓐꓰ ꓣꓳ-ꓟ ꓦ ꓡꓱ ꓚꓱꓹ ꓡꓰ ꓘꓳ ꓣꓴ ꓔ_ ꓡꓳ꓿ ꓝꓮꓲ ꓬꓲ ꓪ ꓡꓰ ꓒꓳꓹ ꓒꓶ ꓔꓯ ꓠꓬ꓾ ꓢꓲꓺ ꓒ ꓪꓴ-ꓢ꓾ ꓟꓽ ꓛꓬꓻ ꓠꓬꓲ ꓢꓴ꓾ ꓕꓱ ꓡꓱ ꓐꓰ ꓘꓴ_ ꓡꓳ꓿ ꓢꓲꓺ ꓒ ꓬꓰ-ꓢꓴ ꓔꓯ ꓢ-ꓓꓯ ꓡꓰ ꓤꓹ ꓠꓬꓲ ꓢꓲ꓾ ꓥꓪ ꓔꓯ ꓪꓴꓸ ꓓꓵ ꓕꓱꓼ ꓡꓯ꓾ ꓐꓰ ꓐꓯ_ ꓟ ꓐꓯ ꓘꓶ ꓔꓯ ꓮ ꓟꓶ ꓒꓳꓹ ꓒꓶ ꓐꓴ ꓡꓰ ꓣꓱꓽ ꓔꓬ_ ꓥꓳ꓿ ꓞꓳ ꓤ ꓠꓬ ꓒꓳꓹ ꓒꓶꓽ ꓔꓯ ꓪꓴ ꓓꓵ ꓕꓱꓼ ꓔꓬ ꓡꓳ꓿
	ꓤ ꓠꓬꓲ ꓓꓴ ꓕꓱ ꓟ ꓔꓯ ꓔꓳꓹ ꓜꓳꓽ ꓢꓴ ꓙꓲ-ꓢꓴ ꓢꓲꓺ ꓤ ꓐꓴ ꓠꓬ꓾ ꓢꓲꓺ ꓒ ꓬꓰ-ꓢꓴ ꓒꓳꓹ ꓖꓶ_ ꓟ_ ꓡꓰ ꓐꓰ꓾ “ꓠꓴ ꓠꓬ ꓠꓴ ꓢꓲꓺ ꓒ ꓪꓴ-ꓢ ꓔꓯ ꓪꓴ ꓓꓵ ꓕꓱꓼ ꓢꓲ꓾ ꓬꓲ ꓔꓯ_ ꓡꓰꓽ ꓣꓱꓽ ꓙ ꓠ ꓗ_ ꓡꓳ꓾” ꓐꓰ ꓒꓳꓹ ꓖꓶ_ ꓡꓳ꓿ ꓡꓴ 4ꓽ8꓿ ꓪꓴ-ꓢ ꓡꓰ ꓘꓴ ꓜꓲꓼ ꓞꓳ ꓪꓴꓸ ꓓꓵ ꓬꓰ ꓠꓹ ꓟ ꓞꓳ ꓤ ꓮ ꓡꓲ ꓕꓲ ꓣꓳ ꓔꓯ_ ꓟꓲ ꓟꓽ ꓢꓲꓺ ꓚꓰꓸ ꓔ ꓠꓬꓲ꓾ ꓒꓳꓹ ꓒꓶꓽ ꓐꓴ ꓙꓵꓽ ꓪ ꓣꓱꓽ_ ꓟ ꓠꓬ ꓢꓲ ꓫꓬ ꓕꓳ ꓶ_ ꓐꓰ ꓟꓽ ꓧꓳꓹ꓿ ꓒꓳꓹ ꓒꓶꓽ ꓐꓴ ꓠꓬ ꓬꓲ ꓪ ꓡꓰ ꓟꓽ ꓓ ꓟꓽ ꓞ ꓣꓴ ꓔ ꓟ ꓙꓵꓽ ꓪ_ ꓡꓰꓽ ꓟꓽ ꓥ ꓠꓬ꓾ ꓘꓴ ꓜꓲ ꓞꓳ ꓕꓯ ꓢꓲ ꓗꓪ ꓬꓲ ꓪ ꓙꓵꓽ ꓪ ꓟꓽ ꓙꓳ꓿ ꓣꓳ-ꓟ ꓢꓳꓺ ꓦ ꓡꓱ ꓚꓱꓹ ꓔꓯ ꓘꓳ ꓣꓴ ꓢꓴ ꓐꓴ ꓠꓬ “ꓢꓲ ꓫꓬ ꓢꓴ ꓔꓯ ꓕꓲ ꓧꓪꓹ_ ꓐꓰ ꓡꓯ ꓙꓱ ꓔ ꓟ ꓙꓵꓻ ꓠꓲꓹ ꓚꓱꓹ” ꓗꓪ ꓐꓰ ꓧꓹ ꓓꓳꓺ ꓙꓰ_ ꓡꓳ꓿ 
	ꓙꓲ-ꓢꓴ ꓢꓲꓺ ꓤ ꓐꓴ ꓠꓬ ꓤ ꓠꓬꓲ ꓓꓴ ꓔꓳꓹ ꓜꓳꓽ_ ꓕꓯ꓾ “ꓢꓲ ꓫꓬ ꓕꓳ ꓶ ꓗꓪ ꓕꓱ ꓡꓱ ꓐꓳ ꓔ_ ꓡꓳ꓾” ꓐꓰ꓾ ꓢꓲ ꓫꓬ ꓕꓳ ꓶ ꓔꓯ ꓚꓬꓺ ꓠꓲ_ ꓡꓰ ꓐꓰ ꓣꓱꓽ_ ꓥꓳ꓾ ꓐꓯ_ ꓟ ꓔꓯ ꓢ-ꓓꓯ ꓢꓷ_ ꓡꓳ꓿ ꓖꓳ ꓟ ꓑꓶ ꓓꓴ ꓢ-ꓓꓯ ꓠꓬ ꓞꓳ ꓤ ꓐꓴ ꓢꓲ ꓫꓬ ꓕꓳ ꓶ ꓔꓯ ꓟꓽ ꓵꓺ ꓪ ꓠꓹ ꓟ꓾ ꓥ ꓠꓬ ꓔꓱꓹ ꓔꓱꓹ ꓐꓰ ꓟꓽ ꓑ ꓙ ꓪ ꓠ ꓟ꓾ ꓒꓳꓹ ꓒꓶꓽ ꓐꓴ ꓔꓯ ꓣꓱꓽ ꓢꓲ ꓬꓲ ꓚꓱꓹ ꓫꓬ_ ꓡꓳ꓿ 400 ꓘꓳꓼ ꓟ ꓞꓲ ꓠꓯꓸꓼ ꓗꓪ꓾ ꓢꓲ ꓫꓬ ꓕꓳ ꓶ ꓟꓽ ꓠꓬꓲꓸ ꓠꓹ ꓟ꓾ ꓥ ꓠꓬ ꓢꓲ ꓫꓬ ꓕꓳ ꓶ ꓔꓯ ꓟꓽ ꓑꓶꓺ ꓠꓹ ꓟ ꓒꓳꓹ ꓒꓶꓽ ꓐꓴ ꓡꓰ ꓕꓵꓼ ꓪ ꓖꓶ_ ꓡꓳ꓿ ꓢꓲꓺ ꓤ ꓐꓴ ꓔꓯ ꓢꓲ ꓫꓬ ꓕꓳ ꓶ ꓟꓽ ꓵꓺ ꓝꓲ꓿ ꓬꓲꓹ ꓢꓶ ꓥ_ ꓟꓲ ꓒꓶꓻ ꓟꓽ ꓓ꓿ ꓦꓲꓻ ꓘꓴ ꓗꓪ ꓥ_ ꓟꓲ ꓫꓺ ꓔ ꓟꓽ ꓓ꓿ ꓢꓲ ꓫꓬ ꓕꓳ ꓶ ꓔꓯ ꓵꓺ ꓠꓹ ꓟ_ ꓐꓰ ꓬꓲ ꓬꓲꓹ ꓢꓶ ꓒꓶꓻ ꓠꓹ ꓟ ꓙꓵꓽ ꓪ ꓠꓬ ꓒꓳꓹ ꓒꓶ ꓔꓯ_ ꓡꓰꓽ ꓙꓳ_ ꓡꓳ꓿ ꓖꓳ ꓡꓱ ꓢꓲ ꓒꓳꓹ ꓒꓶꓽ ꓐꓴ ꓠꓬ ꓟꓸ ꓟꓲ ꓬꓲꓹ ꓢꓶ ꓒꓶꓻ_ ꓟ ꓗꓪ ꓥ_ ꓟꓲ ꓬꓲ ꓪ ꓚꓲ ꓛꓬ ꓟꓽ ꓔꓱꓹ ꓟ ꓔꓯ ꓑꓲꓸ ꓔ ꓐ ꓡ_ ꓟ ꓚꓱꓹ ꓠꓯꓸꓼ ꓗꓪ ꓐꓰ ꓡꓰꓽ ꓒꓶꓻ_ ꓡꓳ꓿ ꓒꓳꓹ  ꓒꓶꓽ ꓐꓴ ꓔꓯ ꓠꓬ ꓕꓲ ꓟꓲ ꓠꓯ ꓡꓱꓸꓼ ꓗꓪ ꓟ ꓞꓳ ꓤ ꓐꓴ ꓔꓯ ꓙ ꓡꓯ ꓘꓳ ꓙ ꓢꓴ ꓪꓴ-ꓢ ꓬꓲꓸ ꓛꓲꓺ_ ꓡꓰ ꓐꓰ ꓚꓬꓹ ꓔ ꓡꓳ꓿ ꓬꓴ 3 ꓕꓱ꓿

ꓠꓽ ꓦꓬ ꓠꓬꓲ ꓑꓶꓸ ꓡꓰ_ ꓟ

	ꓒꓳꓹ ꓒꓶ ꓐꓴ ꓠꓬ “ꓝꓲꓸ_ ꓐꓰ ꓙꓵꓽ ꓗꓺ ꓔꓯ ꓡꓶꓸ_ ꓐꓰ ꓓꓵ ꓙ_ ꓥꓳ꓾” ꓐꓰ ꓟꓷ ꓠꓷ ꓝ ꓔ_ ꓡꓳ꓿ ꓓ 7ꓽ25꓿ ꓠꓲꓽ ꓤ ꓢꓲꓺ ꓤ ꓪꓴꓸ ꓓꓵ ꓕꓱꓼ ꓚꓱꓹ ꓠꓬ ꓘꓴ ꓜꓲ ꓞꓳ ꓗꓪ ꓮꓽ ꓤ ꓤ ꓐꓰ ꓑꓬꓺ ꓓꓵ ꓡ_ ꓡꓳ꓿ ꓐꓬꓱꓽ ꓔꓯ ꓪꓴꓸ ꓓꓵ ꓕꓱꓼ_ ꓟ ꓚꓱꓹ ꓔꓯ ꓘꓴ ꓜꓲ ꓞꓳ ꓖꓪ ꓙꓱ ꓜꓲꓼ ꓓꓴ ꓓꓽ ꓟ ꓡꓰ ꓠꓲꓹ ꓧꓳꓹ ꓗꓷ_ ꓡꓳ꓿ ꓣꓳ-ꓟ ꓦ ꓡꓱ ꓚꓱꓹ ꓡꓰ ꓕꓵꓼ ꓪ ꓞꓲ ꓙꓰꓽ ꓗꓪ ꓟ ꓠꓬꓲꓽ ꓙꓰ ꓕꓲ ꓙꓰ ꓔꓯ ꓒꓬꓹ ꓩꓴ ꓗꓷ ꓢꓲ꓾ ꓕꓵꓼ ꓪ ꓞꓲ ꓙꓰ ꓕꓲ ꓙꓰ ꓔꓯ ꓠꓬ꓾ ꓠꓬꓲꓽ ꓟ꓾ ꓐꓰ ꓬꓰ ꓗꓷ_ ꓡꓳ꓿ ꓕꓵꓼ ꓪ ꓞꓲꓻ ꓙꓰ ꓬꓲꓸ ꓵꓺ ꓟꓬꓱꓺ ꓟꓽ ꓒꓲꓼ ꓬꓰ ꓠꓹ ꓟ ꓬꓲ ꓖꓳ ꓡꓱ ꓬꓰ_ ꓡꓳ꓿ 
	ꓠꓲꓹ ꓟꓽ ꓒꓵꓽ ꓠꓲꓹ ꓟꓽ ꓡꓱꓻ ꓟ ꓘꓴ ꓜꓲ ꓞꓳ ꓧꓳꓽ ꓪꓴꓸ ꓟꓴ ꓢꓴ ꓐꓴ ꓡꓰ꓾ ꓪꓴ-ꓢ ꓡꓰ ꓶꓼ ꓥꓳꓽ ꓙꓱꓽ ꓖꓶ ꓔ ꓟ_ ꓐꓰ ꓬꓲ ꓡꓰ ꓢꓲ ꓫꓬ ꓡꓰ ꓝꓲ ꓟ ꓠꓽ ꓦꓬ ꓠꓬꓲ ꓔꓯ ꓡꓳꓺ ꓩꓴ ꓗꓷ ꓢꓲ꓾ ꓕꓵꓼ ꓪ ꓡꓲ ꓙꓰꓽ ꓕꓲ ꓙꓰꓽ ꓔꓯ ꓡꓶꓸ ꓑꓺ ꓗꓷ ꓢꓲ ꓠꓬꓲ꓾ ꓟꓲꓽ ꓟꓲ ꓔꓯ ꓪꓴꓸ ꓓꓵ ꓕꓱꓼ_ ꓟ ꓑꓮꓲ ꓦꓬ ꓠꓬꓲ ꓕꓲ ꓠꓬꓲ ꓔꓯ ꓢꓲꓺ ꓚꓰꓸ_ ꓡꓳ꓿ ꓦꓬꓻ ꓘꓳꓼ ꓬꓲꓸ ꓪꓴ ꓕꓲ ꓟ ꓗꓪ ꓙꓲ-ꓢꓴ ꓢꓲꓺ ꓤ ꓐꓴ ꓠꓬ ꓠꓽ ꓦꓬ ꓠꓬꓲ ꓚꓵꓺ ꓔꓯ ꓫꓺ ꓒꓵꓽ ꓗꓳꓸ ꓡ_ ꓡꓳ꓿ ꓫꓵꓽ ꓠꓬꓲ ꓟ ꓬꓲꓸ ꓪꓴꓸ ꓕꓲ ꓠꓬꓲ ꓗꓪ ꓠꓬ ꓢꓲꓺ ꓒ ꓬꓰ-ꓢꓴ ꓢꓯꓸ ꓬꓲꓼ ꓡ_ ꓟ ꓔꓯ ꓚꓲꓸ ꓟꓶ ꓓꓴ ꓑꓮꓲ ꓬꓰ ꓗꓳꓸ ꓡ_ ꓡꓳ꓿ ꓖꓳ ꓕꓲ ꓠꓬꓲ ꓗꓪ ꓠꓬ ꓦ ꓡꓱ ꓚꓱꓹ ꓑꓮꓲ ꓬꓲꓸ ꓫꓵꓽ ꓬꓲ ꓙꓰ ꓔꓯ ꓬꓰ_ ꓥ_ ꓟꓲ꓾ ꓫꓵꓽ ꓠꓬꓲ ꓕꓲ ꓠꓬꓲ ꓔꓯ ꓠꓬ ꓠꓽ ꓦꓬ ꓠꓬꓲ ꓬꓰ ꓢꓲ ꓫꓺ ꓒꓵꓽ ꓗꓳꓸ ꓡ_ ꓡꓳ꓿
	ꓢꓲꓺ ꓒ ꓬꓰ-ꓢꓴ ꓟꓲ ꓠꓯ ꓗꓪ ꓟꓽ ꓦꓵꓻ ꓡ ꓧꓶꓸ ꓕꓯ ꓡꓰ꓾ ꓢ-ꓓꓯ ꓠꓬ ꓬꓴ-ꓔ ꓡ ꓞꓳ ꓐꓴ ꓠꓯꓸꓼ ꓗꓪ ꓟꓬꓱꓽ ꓬꓰ ꓢꓲ꓾ ꓠꓽ ꓦꓬ ꓠꓬꓲ ꓛꓳ ꓫꓱꓽ ꓚꓱꓹ ꓬꓲ ꓗꓺ ꓫꓵꓺ ꓮꓽ ꓟꓬꓹ ꓔꓯ ꓔꓶꓺ ꓔ ꓡꓳ꓿ ꓖꓳ ꓡꓱ ꓠꓬꓲ ꓠꓽ ꓦꓬ ꓠꓬꓲ ꓚꓵꓺ ꓔꓯ ꓠꓬ ꓮ ꓟꓶ ꓬꓴ-ꓔ ꓡ ꓞꓳ ꓠꓽ ꓦꓬ ꓠꓬꓲ꓾ ꓐꓰ ꓟꓳꓻ ꓟꓽ ꓟꓵꓺ ꓟ ꓠꓲꓹ ꓟ ꓡꓰ ꓐꓯ ꓔꓬ ꓖꓴ_ ꓡꓳ꓿ ꓙꓲ-ꓢꓴ ꓢꓲꓺ ꓤ ꓐꓴ ꓠꓬ꓾ ꓢꓲꓺ ꓒ ꓦꓬ ꓠꓬꓲ ꓗꓪ ꓗꓹ ꓛꓲ ꓑꓮꓲ ꓬꓰ ꓦꓬ ꓠꓬꓲ ꓚꓬꓹ ꓔꓬ ꓡꓳ꓿ ꓖꓳ ꓡꓱ ꓥ_ ꓟꓲ ꓬꓴ-ꓔ ꓡ ꓞꓳ ꓠꓽ ꓦꓬ ꓠꓬꓲ ꓠꓬ꓾ ꓠꓲꓹ ꓫꓸ ꓓꓴ ꓦꓬ ꓠꓬꓲ ꓕꓲ ꓟ_ ꓡꓰ ꓐꓰ ꓗꓷ ꓡꓰꓳ꓿ ꓢ-ꓓꓯ ꓡꓰ ꓬꓰ_ ꓟ ꓟꓬꓱꓽ ꓥ ꓡꓳ꓿ 
	ꓪ ꓔꓲ ꓗꓳ-ꓢꓶ-ꓔꓯ-ꓔꓲ ꓡꓰ ꓢꓲꓺ ꓒ ꓦꓬ ꓠꓬꓲ ꓔꓯ ꓑꓮꓲ ꓦꓬ ꓠꓬꓲ ꓬꓰ ꓠꓹ ꓟ ꓐꓯ ꓞꓷ ꓢꓲ꓾ ꓣꓳ-ꓟ ꓗꓴꓷꓼ ꓕꓲ ꓗꓴꓷꓼ ꓡꓱꓸꓼ ꓗꓪ ꓕꓵꓼ ꓪ ꓐꓯ ꓒꓬꓱꓺ ꓗꓷ_ ꓡꓳ꓿ ꓟꓲꓽ ꓟꓲ ꓢꓲꓺ ꓦꓬ ꓠꓬꓲ (ꓫꓵꓽ ꓠꓬꓲ ꓟ ꓬꓲꓸ ꓪꓴ ꓕꓲ ꓠꓬꓲ) ꓔꓯ ꓠꓬ ꓟꓽ ꓙꓵꓻ ꓢꓴ ꓐꓴ ꓥ_ ꓟꓲ꓾ ꓙꓵꓻ ꓢꓴ ꓐꓴ ꓥ_ ꓟꓲ ꓫꓺ ꓒꓵꓽ_ ꓟ ꓦꓬ ꓠꓬꓲ ꓕꓲ ꓠꓬꓲ ꓒꓬꓱꓼ ꓡ_ ꓡꓳ꓿ ꓕꓵꓼ ꓪ ꓕꓱ ꓟ ꓐꓯ ꓒꓬꓱꓺ ꓠꓹ ꓟ ꓪ ꓔꓲ ꓔꓯ ꓚꓴꓽ ꓬꓲꓹ ꓖꓶ ꓢꓴ ꓠꓬ꓾ ꓘꓴ ꓜꓲ ꓞꓳ ꓧꓳꓽ ꓪꓴꓸ ꓟꓴ ꓢꓴ ꓐꓴ ꓥ ꓡꓳ꓿ ꓙꓵꓻ ꓢꓴ ꓐꓴ_ ꓐꓰ ꓟꓽ ꓙꓵꓻ ꓢꓴ ꓐꓴ ꓦꓬ ꓠꓬꓲ ꓕꓲ ꓠꓬꓲ ꓗꓪ ꓕꓲ ꓡꓰꓹꓼ ꓠꓽ_ ꓠꓬ꓾ ꓘꓴ ꓜꓲ ꓞꓳ ꓟꓬꓱꓺ ꓓꓳꓽ ꓓꓳꓺ ꓡ_ ꓥꓳ꓾ ꓐꓰ꓾ ꓙꓵꓽ ꓪꓽ ꓟꓶ ꓠꓲꓹ ꓫꓵ ꓢꓴ ꓘꓴ ꓜꓲ ꓞꓳ ꓧꓳꓽ ꓢꓴ ꓐꓴ ꓓꓵ ꓙ_ ꓡꓳ꓿ ꓪꓴ-ꓢ ꓔꓯ ꓠꓲꓹ ꓠꓵ ꓢꓲ ꓙꓳꓺ ꓒꓵꓽ ꓔꓬ ꓢꓴ ꓙꓲ-ꓢꓴ ꓢꓲꓺ ꓤ ꓐꓴ ꓠꓬ꓾ ꓢꓲꓺ ꓒ ꓦꓬ ꓠꓬꓲ ꓔꓯ ꓢꓲꓽ ꓫꓬ_ ꓟ ꓦꓬ ꓠꓬꓲ ꓚꓬꓹ ꓠ ꓗ_ ꓡꓳ꓾ ꓐꓰ ꓕꓵꓼ ꓪ ꓔꓶꓺ ꓔ ꓥ_ ꓟꓲ꓾ ꓫꓵꓽ ꓠꓬꓲ ꓕꓲ ꓠꓬꓲ꓾ ꓥ ꓠꓬ ꓠꓽ ꓦꓬ ꓠꓬꓲ ꓔꓯ ꓥ_ ꓟꓲ ꓫꓺ ꓒꓵꓽ ꓔꓬ ꓢꓰꓽ ꓡꓳ꓿ 
	ꓢ-ꓓꓯ ꓠꓬ ꓬꓲ ꓟꓬꓱꓽ ꓔꓯ ꓖꓳ ꓕꓲ ꓕꓲꓸ ꓗꓪ ꓟꓽ ꓠꓽ ꓗꓷ ꓢꓰꓽ꓿ ꓚꓲ ꓛꓬ ꓠꓬ ꓙꓲ-ꓢꓴ ꓬꓲ ꓝꓲ ꓓꓴ꓾ ꓥ ꓠꓬ ꓬꓲ ꓔꓲꓸ ꓫꓵꓺ ꓥꓻꓳ꓾ ꓐꓰ ꓘꓶꓽ ꓘꓹ ꓠꓲꓹ ꓘꓹ ꓔꓬ ꓟ ꓘꓴ ꓜꓲꓼ ꓞꓳ ꓟꓸ ꓒ ꓐꓴ ꓠꓯꓸꓼ ꓗꓪ ꓢ-ꓓꓯ ꓟꓬꓱꓽ ꓬꓰ ꓢꓲ꓾ ꓙꓵꓽ ꓪ ꓣꓱꓽ_ ꓡꓳ꓿ ꓟꓵ ꓗꓳꓹ ꓓꓵ ꓓꓵ ꓗꓪ ꓟ ꓟꓬꓱꓺ ꓓꓳꓽ ꓙꓳ ꓢꓴ ꓐꓴ ꓔꓯ ꓘꓴ ꓢꓲ꓾ ꓜꓲꓼ ꓓꓴ ꓓꓽ ꓟ ꓒꓴꓺ_ ꓡꓳ꓿ ꓜꓲꓼ ꓓꓴ ꓥ ꓕ ꓑꓳ ꓗꓪ ꓠꓽ ꓦꓬ ꓠꓬꓲ꓾ (ꓫꓵꓽ ꓠꓬꓲ ꓕꓲ ꓠꓬꓲ) ꓔꓯ ꓠꓬꓲꓸ ꓤꓶꓺ ꓢꓲ꓾ ꓫꓵꓽ ꓠꓬꓲ ꓟ ꓬꓲꓸ ꓪꓴꓸ ꓕꓲ ꓠꓬꓲ ꓔꓯ ꓛꓵꓽ ꓔꓴ_ ꓡꓳ꓿ ꓖꓳ ꓡꓱ ꓢꓲ ꓟꓽ ꓙꓵꓻ ꓢꓴ ꓐꓴ ꓑꓮꓲ ꓦꓬ ꓠꓬꓲ ꓔꓯ ꓠꓬ꓾ ꓪꓴ-ꓢ ꓡꓰ ꓔꓶꓺ ꓔ ꓟ ꓠꓽ ꓦꓬ ꓠꓬꓲ ꓕꓲ ꓟ_ ꓡꓰ ꓐꓰ ꓓꓳꓹ ꓟꓴꓹ_ ꓡꓳ꓿ ꓠꓽ ꓦꓬ ꓠꓬꓲ ꓠꓬ ꓬꓴ-ꓔ ꓡ ꓞꓳ ꓐꓴ ꓠꓽ ꓦꓬ ꓠꓬꓲ ꓥ ꓢꓲ꓾ ꓖꓳ ꓕꓲ ꓠꓬꓲ ꓗꓪ ꓠꓽ ꓢꓴ ꓠꓬ꓾ ꓙꓱꓽ ꓔ ꓟ ꓟꓶ_ ꓥꓳ꓾ ꓐꓰ ꓐꓯ_ ꓡꓳ꓿ ꓪꓴ 2ꓽ2-3꓿
	ꓝꓴꓲ ꓓꓽ ꓟ ꓙꓳ ꓢꓴ ꓖꓳ ꓕꓲ ꓣꓳ ꓠꓬ꓾ “ꓢꓲꓺ ꓐꓰ ꓟꓬꓱꓺ ꓔ ꓟ” ꓮ ꓙꓵꓽ ꓕꓯ ꓢꓲ ꓗꓪ ꓬꓲꓸ ꓚꓲꓸ ꓛꓬ ꓔꓯ ꓛꓵꓽ ꓔꓴ_ ꓡꓳ꓿ 2 ꓕꓰ 2ꓽ4꓿ ꓪꓴ-ꓢ ꓠꓬ ꓚꓰꓼ ꓢꓴ ꓥ ꓟ ꓔꓯ ꓟꓳꓸ ꓖꓶ ꓓꓳ ꓡ_ ꓟ ꓕꓵꓼ ꓪ ꓔꓯ ꓡꓶꓸ ꓑ ꓗꓷ ꓢꓴ_ ꓟꓲ ꓬꓲꓸ ꓥ ꓡꓳ꓿ ꓫꓵꓽ ꓠꓬꓲ ꓕꓲ ꓠꓬꓲ ꓠꓬ ꓢꓲ ꓫꓬ_ ꓟ ꓥ ꓢꓲ꓾ ꓞꓳ ꓤ ꓐꓴ ꓠꓽ ꓠꓹ ꓟ ꓐꓱ ꓶ ꓪꓴ-ꓢ ꓡꓰ ꓔꓶꓺ ꓔ ꓟ ꓦꓬ ꓠꓬꓲ ꓥ ꓡꓳ꓿ ꓠꓽ ꓦꓬ ꓠꓬꓲ ꓠꓬ ꓪꓴ-ꓢ ꓬꓲꓸ ꓚꓰꓼ ꓟꓬꓱꓽ ꓔꓯ ꓓꓵ ꓙ ꓛꓲ ꓡ ꓝꓲ ꓠꓹ_ ꓟ ꓥ ꓡꓳ꓿ ꓪꓴ-ꓢ ꓠꓬ ꓞꓳ ꓤ ꓐꓴ ꓪꓴꓸ ꓓꓵ ꓕꓱꓼ ꓠ ꓗ_ ꓟ ꓕꓲ ꓔꓲꓸ ꓡꓰꓽ ꓟ ꓪꓴ-ꓢ ꓥ ꓟ ꓔꓯ ꓓꓵꓽ ꓙ ꓛꓲ ꓡ ꓝꓲ ꓠꓹ ꓟ ꓐꓱ ꓶ ꓥ ꓡꓳ꓿ ꓖꓳ ꓟ ꓑꓶ ꓓꓴ ꓢ-ꓓꓯ ꓠꓬ꓾ ꓪꓴ-ꓢ ꓚꓰꓼ ꓟꓬꓱꓽ ꓔꓯ ꓖꓴꓺ ꓟꓳꓸ ꓖꓶ ꓔꓬ ꓟ ꓕꓵꓼ ꓪ ꓖꓳ ꓕꓲ ꓙꓰꓽ ꓔꓯ ꓐꓬꓺ ꓡꓰ ꓝꓲ ꓠꓹ ꓟ ꓢꓯꓼ ꓕꓵꓼ ꓗꓷ ꓟ ꓥ ꓡꓳ꓿ 
	ꓙꓲ-ꓢꓴ ꓠꓬ ꓫꓵꓽ ꓠꓬꓲ ꓟ ꓬꓲꓸ ꓪꓴꓸ ꓕꓲ ꓠꓬꓲ ꓗꓪ ꓢꓯꓸ ꓬꓲꓼ ꓡ ꓗꓷ ꓠꓬꓲ꓾ ꓖꓳ ꓕꓲ ꓠꓬꓲ ꓠꓬ ꓙꓲ-ꓢꓴ ꓢꓲꓺ ꓤ ꓐꓴ ꓐꓱ ꓶ ꓠꓽ ꓦꓬ ꓠꓬꓲ ꓒꓬꓱꓼ ꓡ ꓗꓷꓳ꓾ ꓐꓰ ꓠꓬꓲ ꓠꓬꓲ ꓘꓴ ꓜꓲ ꓞꓳ ꓐꓴ ꓡꓰ ꓐꓯ ꓔꓬ_ ꓡꓳ꓿ ꓖꓳ ꓡꓱ ꓥ_ ꓟꓲ ꓢꓲꓺ ꓒ ꓬꓰ-ꓢꓴ_ ꓐꓰ ꓝꓲ ꓓꓴ ꓐꓴ ꓠꓬ ꓦꓬ ꓠꓬꓲ ꓕꓱ ꓕꓲ ꓠꓬꓲ ꓔꓯ ꓬꓳꓹ ꓚꓲꓽ_ ꓟ ꓦꓬ ꓠꓬꓲ ꓚꓬꓹ ꓔ ꓟ ꓙ ꓖꓴ ꓮꓸ ꓫꓵꓽ ꓟꓽ ꓐꓯ ꓔ꓿ ꓠꓬꓲ ꓠꓬꓲ ꓟ ꓠꓽ ꓦꓬ ꓠꓬꓲ ꓠꓬ꓾ ꓝꓲ ꓓꓴ ꓒꓳ-ꓡꓳ ꓦꓬ ꓠꓬꓲ ꓕꓯ ꓡꓰ ꓙꓳ ꓔꓬ ꓟ꓾ “ꓙꓵꓽ ꓗ ꓟꓽ ꓙꓳ ꓟ ꓚꓵꓺ ꓘꓶꓽ” ꓡꓰ ꓬꓲꓸ ꓚꓰꓺ ꓔꓴꓺ ꓔ_ ꓟ ꓥ ꓡꓳ꓿ 2 ꓕꓰ 2ꓽ7꓿ ꓢꓲ ꓫꓬ ꓕꓳ ꓶ ꓡꓰ ꓕꓵꓼ ꓪ ꓟꓽ ꓖꓶ ꓔ ꓟ ꓟꓬꓱꓽ ꓕꓲ ꓫꓵꓽ ꓐꓱ ꓶ ꓮꓸ ꓫꓵꓽ ꓬꓲꓸ ꓑꓶꓸ ꓟꓸ ꓖꓶ ꓓꓴ ꓙꓳ ꓢꓰꓽ꓿
	ꓮꓓ ꓦꓬ ꓘꓳꓼ 6 ꓠꓯꓸꓼ ꓗꓪ ꓣꓳ-ꓟ ꓒꓳꓹ ꓒꓶ ꓡꓰ꓾ ꓬꓲ ꓠꓬ ꓘꓴ ꓜꓲ ꓞꓳ ꓪꓴꓸ ꓓꓵ ꓥ ꓡꓳ꓾ ꓐꓰ ꓐꓯ ꓒꓬꓱꓺ ꓗꓷ_ ꓡꓳ꓿ “ꓡꓴꓽ ꓠꓬ ꓚꓲ ꓛꓬ ꓪꓽ ꓠꓬꓲ_ ꓟ_ ꓐꓰ꓾ ꓬꓲꓸ ꓙꓵꓽ ꓠꓬꓲꓸ ꓕꓲ_ ꓐꓰ꓾ ꓙꓵꓽ ꓪꓽ ꓓꓽ ꓟ ꓓꓴꓽ ꓪꓴꓻ ꓔꓯ ꓖꓶ_ ꓟ_ ꓡꓰ ꓐꓰ ꓟꓽ ꓙꓵꓻ ꓢꓴ ꓐꓴ ꓚꓱꓹ ꓡꓰ ꓒꓳꓹ ꓒꓶꓽ ꓔꓯ ꓙꓵꓽ ꓪ ꓖꓶ ꓗꓷ_ ꓡꓳ꓿ ꓟꓳꓸ 13ꓽ2꓿
	ꓓ-ꓠꓲ-ꓡꓰ ꓕꓳ ꓶ ꓐꓰ ꓟꓳꓸ ꓖꓶ ꓓꓴ ꓕꓳ ꓶ ꓗꓪ ꓟꓷ ꓠꓷ ꓝ ꓔ ꓟ_ ꓡꓰ ꓐꓰ꓾ ꓒꓳꓹ ꓒꓶꓽ ꓐꓴ ꓡꓰ ꓠꓬꓲꓸ ꓤꓲꓺ_ ꓟ ꓦꓬ ꓠꓬꓲ 1260 ꓘꓳꓼ ꓠꓬ ꓬꓲꓸ ꓚꓰꓺ ꓔꓴꓺ ꓗꓷꓳ꓿ ꓒꓳꓹ ꓒꓶꓽ ꓐꓴ ꓪꓴꓸ ꓓꓵ ꓕꓱꓼ ꓚꓱꓹ ꓗꓪ ꓔꓺ_ ꓐꓯ_ ꓡ? ꓥ ꓠꓬ ꓐꓱꓺ ꓓꓴꓽ ꓗꓪ ꓙꓰ_ ꓐꓯ ꓡ? ꓥ ꓠꓬ ꓚꓲ ꓛꓬ ꓢꓯꓼ ꓟꓬ ꓔꓲꓺ ꓗꓷ_ ꓐꓯ_ ꓡ? ꓐꓯ_ ꓟ ꓠꓯꓸꓼ ꓗꓪ ꓙꓲ-ꓢꓴ ꓢꓲꓺ ꓤ ꓐꓴ ꓢꓲꓺ ꓣꓴ ꓠ ꓗꓷ ꓡꓰꓳ꓿ “ꓠꓴ ꓪ ꓮ ꓐ ꓮ ꓟ_ ꓐꓰ ꓬꓲ ꓤ ꓠꓬꓲ ꓤ_ ꓐꓰ ꓫꓵꓽ ꓤ ꓧꓪꓺ ꓤ_ ꓐꓰ ꓗꓪ ꓛꓳꓽ ꓐꓴ ꓡꓰ ꓠꓴ ꓔꓯ ꓡꓯꓼ ꓙꓱ ꓗꓷ_ ꓥꓳ꓿ ꓕꓲ ꓐꓱ ꓔꓯ ꓠꓬ ꓬꓲ ꓪ ꓡꓰ ꓫꓵꓻ ꓝꓲ_ ꓥꓳ꓿ ꓥꓪ ꓟꓬꓱꓺ ꓪꓴꓸ ꓠꓬꓲ ꓮ ꓙꓵꓽ ꓢꓴ ꓠꓴ ꓪ ꓔꓯ ꓠꓲꓹ ꓜꓳ_ ꓥꓳ꓾” ꓐꓰ꓾ ꓢꓲꓺ ꓒ ꓬꓰ-ꓢꓴ ꓡꓰ ꓟꓷ ꓠꓷ ꓝ ꓔ ꓟ ꓠꓬ ꓕꓱ ꓗꓪ ꓐꓲꓺ ꓡ_ ꓡꓳ꓿ ꓡꓴ 21ꓽ16-17ꓼ ꓓ 7ꓽ25ꓼ ꓟꓳ 13ꓽ5-7꓿ 
	ꓟꓲ ꓠꓯ ꓠꓬ ꓪꓴꓽ_ ꓟ ꓟꓯꓼ ꓘꓶꓽ ꓪꓽ ꓓꓰꓺ ꓕꓲ ꓟ ꓒꓬꓱꓼ ꓡ ꓢꓲ꓾ ꓘꓴ ꓜꓲ ꓞꓳ ꓠꓬ ꓟꓽ ꓪꓳꓹꓼ ꓐꓰ ꓮꓽ ꓟꓬꓹ ꓘꓳꓼ ꓑꓬꓺ ꓬꓰ ꓠ ꓗꓷ ꓡꓰ_ ꓡꓳ꓿ “ꓤ ꓟꓶꓽ ꓤ ꓠꓽ ꓡꓲꓺ ꓛꓲ ꓗꓪ ꓛꓰꓹ ꓙꓰ_ ꓡꓳ꓿ ꓮ ꓡꓲꓳ ꓐꓯ ꓠꓬ ꓖꓳ ꓗꓪ ꓬꓲ ꓔꓯ ꓕꓲꓽ ꓔꓴ ꓠꓬꓲꓽ ꓦꓬꓻ ꓞꓲ ꓠꓬꓲꓺ ꓦꓵꓻ ꓙ ꓠꓹ ꓟ꓾ ꓪꓴ-ꓢ ꓡꓰ ꓤ ꓟꓶꓽ ꓤ ꓐꓱ ꓶ ꓙ ꓖꓶ ꓔ_ ꓟ ꓕꓲ ꓖꓺ ꓙꓳꓻ_ ꓡꓳ꓿” ꓟꓳꓸ 12ꓽ6꓿
	ꓣꓳ-ꓟ ꓘꓴ ꓜꓲ ꓞꓳ ꓪꓽ ꓠꓬꓲꓺ ꓡ_ ꓟ ꓦꓬ ꓠꓬꓲ ꓗꓪ ꓐꓰ ꓪꓴꓸ ꓔꓴ ꓢꓲ꓾ ꓠꓯ ꓞꓲꓹ ꓟ ꓦꓬ ꓠꓬꓲ ꓪꓴꓸ ꓔꓴ_ ꓡꓳ꓿ ꓦꓬ ꓠꓬꓲ ꓕꓱ ꓟ ꓗꓪ ꓙꓲ-ꓢꓴ ꓔꓲꓸ ꓫꓵꓺ ꓘꓴ ꓜꓲ ꓞꓳ ꓧꓳꓽ ꓪꓴꓸ ꓟꓴ ꓢꓴ ꓐꓴ ꓔꓯ ꓦ ꓡꓱ_ ꓡꓳ꓿ ꓝꓴꓲ ꓖ ꓖꓶ ꓟꓶ ꓠꓹ ꓟ_ ꓐꓰ ꓕꓲ ꓞꓲꓼ ꓕꓲ ꓑ ꓟ ꓢꓯꓼ ꓟꓬ ꓟꓶ ꓠꓹ ꓟ ꓐꓱ ꓶ꓾ ꓙꓲ-ꓢꓴ ꓔꓯ ꓦ ꓡꓱ ꓠꓹ ꓟ ꓔꓲꓸ ꓫꓵ꓾ ꓙꓲ-ꓢꓴ ꓡꓰ ꓙꓵꓽ ꓪ ꓖꓶ ꓔ ꓟ ꓘꓴ ꓜꓲ ꓞꓳ ꓧꓳꓽ ꓢꓴ ꓐꓴ ꓔꓯ ꓦꓻ ꓡꓱ_ ꓡꓳ꓿ ꓣꓳ-ꓟ ꓘꓴ ꓜꓲꓼ ꓞꓳ ꓧꓳꓽ ꓢꓴ ꓠꓬ ꓬꓲ ꓪ ꓢꓲꓺ ꓤ ꓐꓴ ꓐꓱ ꓶ ꓪꓴ-ꓢ ꓒꓬꓱꓼ ꓡ_ ꓡꓳ꓿ ꓘꓴ ꓜꓲꓼ ꓞꓳ ꓪꓴꓸ ꓓꓵ ꓣꓱꓽ ꓢꓴ ꓐꓯ ꓘꓶ ꓔꓯ ꓟꓽ ꓠ ꓡꓳꓸ ꓕꓯ꓾ ꓮꓽ ꓘꓶꓸ ꓡꓲꓽ_ ꓟ ꓛꓬꓻ ꓒꓵꓽ ꓘꓳ ꓣꓴ ꓟꓶ_ ꓡꓳ꓿ ꓖꓳ ꓡꓱ ꓢꓲ ꓞꓳ ꓤ ꓐꓴ ꓠꓬ ꓪꓴ-ꓢ ꓔꓯ ꓪ ꓪꓴꓽ ꓘꓳꓹ_ ꓟ ꓔꓲ ꓫꓵꓺ꓾ ꓛꓬꓻ ꓗꓷ ꓗꓴꓸ ꓢꓴ_ ꓐꓰ ꓜꓲꓽ ꓜꓲꓽ ꓑꓰꓹ ꓑꓰꓹ ꓬꓰ ꓗꓴꓸ ꓢꓴ ꓞꓳ ꓤ ꓔꓯ ꓪꓽ ꓪꓴꓽ ꓘꓳ_ ꓡꓳ꓿ ꓖꓳ ꓟ ꓠꓬ ꓧꓳꓽ ꓢꓴ ꓐꓴ ꓠꓯꓸꓼ ꓗꓪ ꓟꓬꓱꓽ ꓬꓰ ꓔꓬ ꓟ ꓢ-ꓓꓯ ꓔꓯ ꓦ ꓡꓱ_ ꓟ ꓥ ꓡꓳ꓿ ꓢꓲ ꓫꓬ ꓕꓳ ꓶ ꓔꓯ ꓡꓳꓺ ꓗꓷ ꓢꓲ꓾ ꓚꓲ ꓛꓬ ꓠꓬ ꓪꓴꓽ ꓢꓴ ꓓꓻ ꓢꓴ ꓥ ꓡꓳ꓾ ꓐꓰ ꓓꓵ ꓙ_ ꓕꓲ ꓑꓹ ꓗꓪ ꓐꓰ ꓛꓬ ꓖꓴ ꓥꓳꓽ ꓖꓴ꓾ ꓗꓶꓸ_ ꓟ_ ꓐꓰ ꓠꓲꓹ ꓒꓳꓹ ꓠꓲꓹ ꓙꓬ ꓟ ꓝꓴꓲ ꓮꓽ ꓟꓬꓹ ꓔꓯ ꓡꓳꓸ ꓟꓳ ꓪ_ ꓡꓳ꓿

ꓘꓴ ꓜꓲ ꓞꓳ ꓐꓱ ꓶ ꓙꓲꓻ ꓣꓴꓽ_ ꓟ ꓦꓬ ꓠꓬꓲ

	ꓙꓲ-ꓢꓴ ꓬꓲꓸ ꓒꓯꓼ ꓔꓯ ꓦ ꓡꓱ ꓐꓳ ꓐꓳ_ ꓡꓰ ꓔꓯꓹ ꓔ ꓢꓴ ꓠꓬ ꓠꓲꓸ_ ꓡꓳ꓿ ꓕꓲ ꓧꓪꓹ ꓧꓪꓹ ꓥꓶꓺ_ ꓟ ꓠꓬ ꓧꓪꓸ ꓡꓰ ꓢꓲ꓾ ꓔꓱꓹ ꓚꓵꓺ_ ꓟ ꓙꓵꓻ ꓚꓱꓹ ꓠꓬ ꓟꓲ ꓠꓯ ꓗꓪ ꓟꓽ ꓙꓳ ꓔꓬ ꓟ_ ꓡꓰ ꓐꓰ ꓡꓳꓸ ꓓꓳ ꓡ_ ꓡꓳ꓿ ꓞꓳ ꓤ ꓮꓽ ꓟꓬꓹ ꓠꓬ ꓶꓼ ꓓꓳꓽ ꓫꓱꓹ ꓓꓳꓽ ꓟꓬꓱꓽ ꓔꓯ ꓡꓳꓺ ꓔ ꓢꓲ꓾ ꓦ ꓡꓱ ꓚꓱꓹ ꓗꓺ ꓫꓵꓺ ꓐꓴ ꓔꓯ ꓢꓯꓼ ꓕꓵꓼ ꓛꓳꓻ ꓫꓱꓽ ꓔꓬ_ ꓡꓳ꓿ ꓝꓴꓲ ꓖ ꓖꓶ ꓟꓶ ꓠꓹ ꓟ ꓠꓬ꓾ ꓚꓲ ꓛꓬ ꓬꓰ_ ꓟ ꓟꓬꓱꓽ ꓗꓪ ꓐꓰ ꓥ ꓡꓳ꓾ ꓐꓰ ꓟꓸ ꓖꓶ ꓔꓬ_ ꓡꓳ꓿ ꓶꓽ ꓤ ꓗꓪ ꓓꓴ ꓓꓳ ꓢꓲ ꓪꓴꓸ ꓓꓵ ꓕꓱꓼ_ ꓟ꓾ ꓒꓵꓽ ꓶꓼ ꓔꓯ ꓤ ꓟꓳ ꓢꓲ ꓣꓱꓽ_ ꓟ꓾ ꓐꓬꓱꓽ ꓬꓲꓸ ꓫꓵꓽ ꓬꓲ ꓙꓰꓽ ꓔꓯ ꓪꓴꓸ ꓓꓵ ꓕꓱꓼ_ ꓟ꓾ ꓢꓲ ꓫꓬ ꓦꓲ ꓫꓬꓹ_ ꓟ ꓐꓰ ꓘꓴ ꓜꓲꓼ ꓞꓳ ꓐꓱ ꓶ ꓮꓽ ꓟꓬꓹ ꓔꓲꓺ ꓖꓶ_ ꓟ꓾ ꓕꓱ ꓡꓱ ꓫꓵ ꓟꓬꓱꓽ ꓗꓪ ꓐꓰ ꓪꓴ-ꓢ ꓦꓶꓻ ꓠꓲꓹ ꓔꓯ ꓠꓽ ꓡꓰ ꓝꓲ ꓢꓲ꓾ ꓪꓴ-ꓢ ꓣꓱꓽ ꓛꓰ ꓘꓳ ꓣꓴ ꓟꓶ_ ꓡꓳ꓾ ꓐꓰ ꓟꓸ ꓖꓶ ꓔꓬ_ ꓡꓳ꓿
	ꓬꓲ ꓪꓴꓸ ꓟ ꓣꓳ-ꓟ ꓘꓴ ꓜꓲ ꓞꓳ ꓗꓪ ꓟ ꓒꓳꓹ ꓒꓶꓽ ꓐꓴ ꓔꓯ ꓙꓳ_ ꓟ ꓙꓵꓽ ꓪ ꓠꓬ ꓮ ꓟꓶ ꓥꓪ ꓠꓴꓽ ꓔꓯ ꓙꓳ_ ꓡꓳ꓾ ꓐꓰ ꓣꓳ-ꓟ ꓘꓴ ꓜꓲꓼ ꓞꓳ ꓡꓰ ꓦꓬꓻ ꓘꓳꓼ 8 ꓡꓳꓹ ꓬꓰ_ ꓟ ꓕꓲ ꓕꓳꓸ ꓗꓪ ꓐꓯ ꓑꓶꓺ ꓗꓷ_ ꓡꓳ꓿ ꓘꓴ ꓜꓲꓼ ꓞꓳ ꓗꓪ ꓟ ꓒꓳꓹ ꓒꓶ ꓤ ꓐꓴ ꓡꓰ ꓕꓳ ꓶ ꓬꓲꓸ ꓫꓵꓽ ꓬꓲ ꓙꓰꓽ ꓔꓯ ꓚꓰꓼ ꓐꓳ_ ꓡꓳ꓿ ꓬꓲ ꓪꓴꓸ ꓟ ꓦꓬ ꓠꓬꓲ ꓗꓪ ꓒꓳꓹ ꓒꓶ ꓐꓴ ꓔꓯ ꓙꓵꓽ ꓪ ꓟꓶ ꓡꓰ ꓝꓲ_ ꓟ ꓕꓵꓼ ꓪ ꓕꓳ ꓶ ꓔꓯ ꓥ_ ꓟꓲ ꓝꓮꓲ ꓟꓰꓹ ꓟꓶ ꓡꓰ_ ꓡꓳ꓿ 
	ꓔꓱꓹ ꓚꓵꓺ_ ꓟ ꓕꓯ ꓢꓲ ꓗꓪ ꓙꓵꓻ  ꓠꓲꓹ ꓦꓲꓻ ꓚꓰꓺ ꓜꓶꓻ ꓔ ꓢꓴ ꓕꓲ ꓐꓱ ꓠꓬ꓾ ꓮꓽ ꓘꓶꓸ ꓬꓰ ꓫ ꓓꓴ ꓔꓳꓹ ꓜꓳꓽ_ ꓡꓳ꓿ ꓢ-ꓓꓯ ꓚꓴꓽ ꓬꓲꓹ ꓥ ꓟ꓾ ꓗꓸ ꓧꓪꓺ_ ꓟ_ ꓐꓰ ꓗꓶꓸ_ ꓟ ꓔꓯ ꓟꓶ ꓫꓵ ꓫꓵ ꓔꓳꓹ ꓜꓳꓽ ꓗꓳꓸ ꓡ ꓗꓷ ꓕꓯ꓾ ꓙꓲ-ꓢꓴ ꓢꓲꓺ ꓤ ꓕꓲ ꓐꓱ ꓢꓯꓼ ꓐꓽ ꓡꓰ ꓢꓲ ꓠꓲꓹ ꓟ ꓙꓬꓺ ꓡꓰ_ ꓡꓳ꓿ ꓚꓲ ꓛꓬ ꓢꓯꓼ ꓟꓬ ꓐꓰ ꓕꓱ ꓕꓲ ꓤꓶꓻ ꓗꓪ ꓟ ꓖꓴꓽ ꓙꓴꓽ ꓟꓽ ꓟꓶ ꓬꓰ ꓠꓹ ꓟ ꓐꓱ ꓶ꓾ ꓕꓲ ꓐꓱ ꓢꓴ ꓠꓬ ꓔꓱꓹ ꓚꓵꓺ_ ꓟ ꓚꓱꓹ ꓗꓪ ꓐꓰ ꓧꓹ ꓙꓰ_ ꓡꓳ꓿ ꓖꓳ ꓡꓱ ꓥ_ ꓟꓲ ꓕꓲ ꓐꓱ ꓠꓽ꓾ ꓗꓸ ꓧꓪꓺ ꓢꓴ ꓐꓴ ꓡꓰ ꓬꓰ ꓖꓶ ꓡ_ ꓟ ꓥꓶꓺ_ ꓟ ꓟꓬꓱꓽ ꓑꓶꓸ ꓓꓴ ꓠꓲꓹ ꓟ ꓟꓽ ꓐꓬꓺ ꓡꓰ꓾ ꓡꓯ ꓫꓵ ꓕꓶꓻ ꓕꓶꓻ_ ꓡꓰ ꓬꓰ_ ꓡꓳ꓿ 
	ꓐꓬꓱꓽ ꓬꓲꓸ ꓫꓵꓽ ꓬꓲ ꓙꓰꓽ ꓔꓯ ꓪꓴꓸ ꓓꓵ ꓕꓱꓼ_ ꓟ ꓔꓯ ꓞꓳ ꓤ ꓟꓬꓽ ꓐꓱ ꓘꓳ ꓣꓴ ꓗꓷ ꓢꓲ꓾ ꓐꓬꓱꓽ ꓟꓲ ꓙꓬ ꓗꓪ ꓮꓸ ꓔꓳꓸ ꓓꓻ ꓔꓳꓸ ꓢꓲ ꓪꓴꓸ ꓓꓵ ꓕꓱꓼ_ ꓡꓳ꓿ ꓬꓲꓸ ꓟꓸ ꓟꓲꓽ ꓟꓽ ꓙꓳ ꓟ ꓗꓺ ꓫꓵꓺ ꓮꓽ ꓟꓬꓹ ꓓꓳꓺ ꓡ ꓢꓲ꓾ ꓞꓳ ꓤ ꓮꓽ ꓟꓬꓹ ꓠꓬ ꓦꓰꓽ ꓠꓲꓹ ꓟꓽ ꓙꓳ꓾ ꓐꓰ ꓗꓷ ꓡꓰꓳ꓿ ꓒꓳꓹ ꓒꓶꓽ ꓐꓴ_ ꓐꓰ ꓘꓴ ꓜꓲꓼ ꓞꓳ ꓧꓳꓽ ꓢꓴ ꓬꓲ ꓪ ꓚꓲꓸ ꓛꓬ ꓠꓬ ꓟꓲ ꓠꓯ ꓗꓹ ꓛꓲ ꓓꓴ ꓔꓯ ꓖꓼ ꓔꓬ ꓕꓯ꓾ ꓬꓲ ꓪ ꓢꓲꓺ ꓤ ꓐꓴ ꓠꓬ ꓦꓰꓽ ꓠꓲꓹ ꓟꓽ ꓙꓳ ꓠꓬꓲ꓾ ꓠꓲꓹ ꓒꓳꓹ ꓠꓲꓹ ꓙꓬ ꓟ ꓐꓰ ꓥꓶꓺ_ ꓟ ꓟꓬꓱꓽ ꓠꓯꓸꓼ ꓗꓪ ꓞꓰꓻ ꓓꓵꓽ ꓙꓰ ꓖꓴ_ ꓡꓳ꓿ 
	ꓒꓳꓹ ꓒꓶ ꓪꓴꓸ ꓓꓵ ꓣꓱꓽ ꓢꓴ 7 ꓣꓳ ꓕꓲ ꓣꓳ ꓥ ꓟ꓾ ꓖ-ꓤꓶ-ꓖꓳ-ꓤꓶ ꓡꓰ꓾ ꓘꓴ ꓜꓲ ꓞꓳ ꓠꓬ ꓢꓲ ꓫꓬ ꓕꓳ ꓶ ꓔꓯ ꓮꓸ ꓕꓯ_ ꓟꓲ ꓟꓽ ꓛꓬꓻ ꓡꓰ ꓗꓳ꓾ ꓟꓲ ꓙꓬ ꓦꓬ ꓠꓬꓲ ꓗꓪ_ ꓟꓲ ꓛꓬꓻ ꓡꓰ ꓓꓴ ꓟꓽ ꓥ꓾ ꓐꓰ ꓐꓯ ꓑꓶꓺ ꓗꓷ_ ꓡꓳ꓿ ꓖꓳ ꓡꓱ ꓥ_ ꓟꓲ ꓐꓯ ꓘꓶ ꓖꓳ ꓟ ꓔꓯ ꓢꓲ ꓫꓬ ꓕꓳ ꓶ ꓡꓰ ꓔꓳꓹ_ ꓡꓳ꓿ ꓘꓶꓽ ꓘꓹ ꓠꓲꓹ ꓘꓹ_ ꓟ ꓒꓳꓹ ꓒꓶ ꓐꓴ ꓠꓬ ꓪ ꓔꓲ ꓔꓯ ꓣꓴ ꓬꓯꓼ ꓗꓷ ꓐ ꓡ_ ꓟ ꓗꓪ ꓛꓲ ꓙꓵꓽ ꓪ ꓙꓳ ꓡ_ ꓡꓳ꓿ ꓙꓬ-ꓟꓶ-ꓠꓲ ꓪ ꓔꓲ ꓦꓲ-ꓠ-ꓤꓶ 4 ꓣꓳ ꓕꓲ ꓣꓳ ꓔꓯ ꓪ ꓔꓲ ꓙꓵꓽ ꓪ ꓗꓪ ꓐꓰ ꓣꓴ ꓬꓯꓼ ꓗꓷ_ ꓟ ꓡꓰ꓾ ꓒꓳꓹ ꓒꓶ ꓙꓵꓽ ꓪ ꓙꓳ_ ꓟ ꓔꓯ ꓗꓸ ꓚꓵꓺ ꓟꓳꓸ ꓖꓶ ꓓꓳ ꓡ_ ꓡꓳ꓿ ꓪ ꓔꓲ ꓕꓱ ꓕꓲ ꓣꓳ ꓠꓬ ꓒꓳꓹ ꓒꓶ ꓐꓯ ꓘꓶ ꓔꓯ ꓟꓽ ꓛꓳ ꓠꓬꓲ꓾ ꓪ ꓔꓲ ꓙꓵꓽ ꓪ ꓗꓪ ꓐꓰ ꓬꓲ ꓔꓯ ꓣꓴ ꓞꓰ ꓗꓷ ꓟ ꓥ ꓡꓳ꓿ ꓖꓳ ꓟ_ ꓡꓰ ꓟꓽ ꓞꓲ꓾ ꓒꓳꓹ ꓒꓶꓽ ꓡꓰ ꓕꓵꓼ ꓪ ꓖꓶ_ ꓟ ꓗꓪ ꓐꓰ꓾ ꓗꓴꓷꓼ ꓑ ꓫꓬꓼ ꓐꓴ ꓠꓬ ꓪ ꓔꓲꓸ ꓔꓯ ꓒꓳꓹ ꓔꓳ_ ꓡꓳ꓿ 
	ꓒꓳꓹ ꓒꓶꓽ ꓐꓯ ꓘꓶ ꓔꓯ ꓠꓽ ꓟꓽ ꓠꓺ ꓡꓳꓸ ꓟꓽ ꓓ꓾ ꓐꓯ_ ꓟ ꓔꓯ ꓪ ꓔꓲ ꓖꓳ ꓕꓲ ꓣꓳ ꓢꓷ ꓡꓰ ꓠꓬꓲ꓾ ꓪ ꓔꓲ_ ꓐꓰ ꓪ ꓔꓲ ꓟ_ ꓐꓰ ꓪ ꓔꓲ ꓔꓯ ꓣꓱꓽ ꓙ ꓢꓴ ꓕꓲ ꓐꓱ ꓠꓬ꓾ ꓒꓳꓹ ꓒꓶ ꓔꓯ ꓖꓶ ꓬꓲꓼ ꓠꓹ ꓟ꓾ ꓮꓽ ꓘꓶꓸ ꓙꓬꓺ ꓝꓲ ꓗꓪ ꓯ-ꓡꓯ-ꓢꓶ ꓪ ꓙꓵꓽ ꓔꓯ ꓓꓯꓺ ꓗꓳꓸ ꓙꓰ_ ꓡꓳ꓿ ꓒꓳꓹ ꓒꓶ ꓦꓲꓻ ꓗꓪ ꓛꓲ ꓬꓰ ꓕꓯ꓾ ꓪ ꓔꓲ ꓔꓯ ꓦꓲꓻ ꓐꓱꓺ ꓬꓲꓸ ꓐꓽ ꓗꓪ ꓡꓳꓸ ꓠꓬꓹ ꓝꓲ_ ꓡꓳ꓿ ꓪ ꓔꓲ ꓠꓬ ꓮꓽ ꓘꓶꓸ ꓙꓬꓺ ꓝꓲ ꓗꓪ ꓠꓽ ꓦꓳꓹ ꓟꓽ ꓦꓳꓹ꓾ ꓛꓲ ꓠꓲꓺ (ꓛꓲ ꓔꓽ) ꓟꓲ ꓟꓽ ꓠꓲ ꓠꓲ꓾ ꓒꓳꓹ ꓒꓶ ꓔꓯ ꓜꓲꓻ ꓠꓹ ꓟ ꓐꓱ ꓶ ꓠꓲꓺ ꓖꓪꓺ_ ꓟ ꓗꓪ ꓦꓰꓼ ꓔꓬ ꓠ ꓗꓷ ꓡꓰ_ ꓡꓳ꓿ ꓜꓽ ꓓꓴ ꓟꓽ ꓜꓽ ꓢꓽ ꓠꓬꓲ ꓖꓶ ꓬꓲꓼ ꓗꓷ ꓢꓲ_ ꓡꓰꓽ ꓪ ꓔꓲ ꓠꓬ ꓖ ꓖꓶ ꓟꓶ ꓡꓰ_ ꓡꓳ꓿ ꓖ ꓖꓶ ꓟꓶ ꓡꓰ ꓗꓸ ꓠꓯ ꓥ_ ꓟꓲ꓾ ꓪ ꓔꓲꓸ ꓙꓵꓽ ꓪ ꓝꓮꓲ ꓖꓶ ꓡ ꓠꓹ ꓟ ꓐꓱ ꓶ ꓟꓶ ꓤꓺ ꓡꓳꓸ ꓠꓬꓹ ꓠ ꓗ_ ꓢꓰꓽ ꓡꓳ꓿ ꓘꓶꓽ ꓘꓹ ꓢꓴ ꓪ ꓔꓲ ꓔꓯ ꓓꓳꓽ ꓡꓰ ꓝꓲ ꓠꓹ ꓟ ꓠꓬ꓾ ꓥꓪ ꓶꓻ ꓥ ꓡꓳ꓾ ꓐꓰ ꓐꓯ ꓢꓲ꓾ ꓒꓳꓹ ꓒꓶꓽ ꓖ-ꓤꓶ-ꓖꓳ-ꓤꓶ ꓠꓬ ꓬꓲ ꓧꓪꓸ ꓡꓰ ꓟ ꓑꓶ ꓓꓴ ꓘꓶꓽ ꓘꓹ ꓔꓬ ꓡꓳ꓿ ꓠꓲꓹ ꓟ ꓗ ꓘꓶꓽ ꓗꓪ ꓦꓰꓼ ꓔ ꓢꓲ ꓠꓯꓸꓼ ꓗꓪ ꓓꓵꓽ ꓡ ꓠꓹ ꓟ ꓓꓰꓽ ꓔꓬ ꓟ ꓙꓲ-ꓢꓴ_ ꓐꓰ ꓘꓶꓽ ꓘꓹ ꓠꓲꓹ ꓘꓹ ꓔꓬ ꓟ ꓒꓳꓹ ꓒꓶꓽ ꓣꓱꓽ ꓬꓰ ꓚꓱꓹ ꓠꓽ ꓮꓸ ꓓꓲꓽ ꓟꓽ ꓫꓱꓸ꓿ ꓪꓴꓽ_ ꓟ ꓬꓰ ꓠꓲꓹ ꓫꓵ ꓢꓴ ꓠꓬ ꓢꓴ ꓔꓯ ꓣꓱꓽ ꓙ ꓢꓴ ꓧꓶꓸ ꓕꓯ ꓬꓰ ꓠ ꓗ_ ꓡꓳ꓾ ꓐꓰ ꓢꓲꓺ ꓒ ꓬꓰ-ꓢꓴ ꓡꓰ ꓟꓸ ꓖꓶ ꓔ_ ꓡꓳ꓿ ꓟ 20ꓽ27ꓼ 1 ꓡꓱ 3ꓽ10-11ꓹ14ꓼ ꓠꓲ 4ꓽ10ꓼ ꓬꓲ 6ꓽ17ꓼ ꓘꓳ 13ꓽ37꓿

ꓟꓽ ꓔꓱꓹ ꓟ ꓙꓵꓻ ꓚꓱꓹ ꓑꓬꓺ ꓓꓵꓽ ꓡ_ ꓟ

	ꓒꓳꓹ ꓒꓶꓽ ꓐꓴ ꓡꓰ ꓘꓴ ꓜꓲꓼ ꓞꓳ ꓔꓯ ꓟꓽ ꓙꓵꓽ ꓧꓶꓸ ꓕꓯ_ ꓡꓰ꓾ ꓟꓽ ꓙꓵꓻ ꓢꓴ ꓐꓴ ꓬꓲ ꓪ ꓓꓵꓽ ꓙ ꓚꓱꓹ ꓠꓬ ꓘꓴ ꓜꓲꓼ ꓞꓳ ꓔꓯ ꓙꓵꓽ ꓬꓯꓼ ꓔꓬ_ ꓡꓳ꓿ ꓙꓲ-ꓢꓴ ꓢꓲꓺ ꓤ ꓟꓬꓱꓺ ꓟꓯꓻ ꓔ ꓢꓴ ꓮꓽ ꓟꓬꓹ ꓠꓬ ꓟꓽ ꓙꓵꓻ ꓢꓴ ꓐꓴ ꓓꓵ ꓙ ꓚꓱꓹ ꓔꓯ ꓠꓲꓹ ꓥꓳꓺ ꓢꓲ꓾ ꓟꓽ ꓙꓵꓻ ꓢꓴ ꓐꓴ ꓗꓳ ꓡꓳ ꓗꓪ ꓟꓬꓱꓺ ꓓꓳꓽ ꓟꓶ ꓠꓹ ꓟ ꓐꓱ ꓶ ꓓꓵ ꓙ ꓚꓱꓹ ꓖꓳ ꓟ ꓔꓯ ꓢꓳꓺ ꓠꓹ ꓟ ꓠꓱ ꓐꓯ ꓢꓴ ꓔꓯ ꓥ_ ꓟꓲ ꓢꓯꓼ ꓖꓶ ꓔꓴ ꓡ_ ꓡꓳ꓿ ꓕꓱ ꓡꓱ ꓐꓰ ꓟꓽ ꓙꓵꓻ ꓢꓴ ꓐꓴ ꓓꓵ ꓙ ꓚꓱꓹ ꓠꓬ ꓘꓴ ꓜꓲꓼ ꓞꓳ ꓠꓯꓸꓼ ꓗꓪ ꓓꓵꓽ ꓡ_ ꓡꓳ꓿ ꓬꓲ ꓪ ꓓꓵ ꓙ ꓚꓱꓹ ꓠꓯꓸꓼ ꓗꓪ ꓮꓽ ꓘꓶꓸ ꓟꓬꓱꓺ ꓓꓳꓽ ꓙꓳ_ ꓟ ꓕꓲ ꓫꓵꓽ ꓠꓬ꓾ ꓞꓳ ꓤ ꓠꓬ ꓫꓵꓻ ꓗꓷ ꓥ_ ꓟꓲ꓾ ꓠꓲꓹ ꓟ_ ꓐꓰ ꓶꓻ ꓟꓬ ꓠꓬ ꓟꓽ ꓫꓵꓻ꓾ ꓐꓯ_ ꓟ ꓥ ꓡꓳ꓿ ꓖꓳ ꓡꓱ ꓠꓬꓲ ꓫꓵꓻ ꓗꓷ ꓟ ꓢꓲ ꓫꓬ ꓢꓴ ꓐꓴ_ ꓐꓰ ꓟ-ꓡꓲꓹ ꓔꓯ ꓪꓴ ꓓꓵ ꓕꓱꓼ_ ꓟ ꓓꓳ ꓡ_ ꓡꓳ꓿ ꓖꓳ ꓗꓪ ꓐꓰ ꓕꓲ ꓝ ꓠꓬ꓾ ꓟꓽ ꓓꓵꓽ ꓙ ꓒꓳꓹ ꓬꓲꓼ ꓡ ꓢꓴ ꓔꓯ ꓕꓲ ꓞꓲꓼ ꓕꓲ ꓑ ꓘꓶꓻ ꓙꓵꓻ_ ꓟ꓾ (ꓫ ꓙꓵ ꓝꓲ_ ꓟ) ꓓꓵ ꓙ ꓚꓱꓹ ꓕꓲ ꓫꓵꓽ ꓚꓰꓼ ꓓꓳ ꓡ_ ꓡꓳ꓿ ꓕꓱ ꓟ ꓠꓽ ꓬꓲꓸ ꓚꓰ ꓬꓲꓸ ꓪꓴ ꓕꓯ_ ꓡꓰ ꓬꓲ ꓪ ꓘꓴ ꓜꓲꓼ ꓞꓳ ꓙꓵꓻ ꓚꓱꓹ ꓗꓪ ꓚꓬꓼ_ ꓟ ꓥ ꓡꓳ꓿
	ꓖꓳ ꓗꓪ ꓐꓰ ꓕꓲ ꓝꓸ ꓠꓬ꓾ ꓑ-ꓖꓰ-ꓕꓳ-ꓬꓲ ꓐꓯ_ ꓟ꓾ “ꓝꓴꓲ ꓮꓸ ꓔꓲꓸ ꓔꓲꓸ ꓤ ꓙꓳ ꓢꓴ ꓔꓯ ꓐꓱꓺ ꓔ ꓖꓴ ꓛꓬꓼ ꓟꓵꓽ ꓤ” ꓐꓯ_ ꓟ ꓚꓰꓼ ꓓꓳ ꓡ_ ꓡꓳ꓿ ꓝꓴꓲ ꓮꓸ ꓔꓲ ꓔꓲꓸ ꓤ ꓙꓳ ꓢꓴ ꓐꓴ ꓔꓯ ꓛꓬꓻ ꓒꓵꓽ ꓖꓶ ꓠꓹ ꓟ ꓖꓳ ꓕꓲ ꓔꓳꓸ ꓗꓪ ꓔꓬ ꓝꓲ ꓢꓲ꓾ (ꓒꓳꓹ ꓒꓶꓽ ꓡꓰ ꓪꓽ ꓘꓴ ꓙ ꓢꓲ) ꓬꓲ ꓪ ꓝꓴꓲ ꓫꓬꓻ ꓡꓰ ꓗꓸ ꓠꓯꓸ꓾ ꓟꓴ ꓗꓪ ꓗꓴꓷꓼ ꓗꓪ ꓓꓵꓽ ꓙꓰ ꓓ_ ꓡꓳ꓾ ꓐꓰ ꓐꓯ_ ꓡꓳ꓿ 
	ꓢꓲꓺ ꓤ ꓐꓴ ꓬꓰ_ ꓟ ꓝꓴꓲꓹ ꓐꓰ ꓬꓲ ꓪ ꓙꓳꓺ_ ꓟ ꓠꓲꓹ ꓟ ꓕꓯ ꓢꓲ ꓗꓪ ꓒꓴꓻ ꓧꓪꓺ ꓚꓱꓹ ꓕꓲ ꓚꓱꓹ ꓔꓯ ꓥ_ ꓟꓲ ꓚꓰꓼ ꓓꓳ ꓡ_ ꓢꓰꓽ ꓡꓳ꓿ ꓖꓳ ꓟ ꓔꓯ ꓠꓬ ꓲ-ꓓ-ꓙꓬ (INDULGENCE) ꓐꓰ ꓐꓯ_ ꓡꓳ꓿ ꓖꓳ ꓟ ꓠꓬ ꓝꓴꓲ ꓗꓪ ꓐꓰ ꓡ_ ꓟ ꓫ ꓙꓵꓻ ꓓꓴ ꓗꓪ ꓐꓰ ꓡꓲꓹ ꓗꓷ ꓝꓲ_ ꓟ ꓕꓵꓼ ꓪ ꓥ ꓡꓳ꓿ ꓒꓳꓹ ꓒꓶ ꓔꓯ ꓛꓴꓽ ꓙꓳ ꓢꓴ ꓔꓯ ꓝꓴꓲ ꓖꓶ ꓠꓹ ꓟ꓾ ꓥ ꓠꓬ ꓒꓳꓹ ꓒꓶ ꓔꓯ ꓒꓳꓹ ꓔꓳꓹ ꓢꓴ ꓔꓯ ꓟꓯꓼ ꓬꓰ ꓡꓯ ꓘꓳ_ ꓟ ꓗꓪ ꓔꓺ ꓢꓴ ꓟꓯꓼ ꓒ ꓐꓴ ꓔꓯ ꓠꓬ ꓗꓳꓸ ꓗꓷ ꓟ꓾ ꓮ ꓟꓶ ꓟ ꓐꓰ ꓡ ꓠꓹ ꓟ ꓦꓬ ꓠꓬꓲ ꓗꓪ ꓟ ꓝꓴꓲꓹ ꓮ ꓙꓵꓽ ꓔꓯ ꓫꓵꓹ ꓩꓴ ꓗꓷ ꓠꓹ ꓟ ꓐꓱ ꓶ ꓙ ꓖꓶ ꓔ ꓟ ꓥ ꓡꓳ꓿ ꓙꓵꓻ ꓚꓱꓹ ꓖꓳ ꓟ ꓔꓯ ꓛꓳꓻ ꓢꓲ ꓐꓯ_ ꓕꓯ꓾ ꓡ ꓞꓳ ꓕꓲ ꓣꓳ ꓠꓬ ꓘꓴ ꓜꓲꓼ ꓞꓳ ꓔꓯ ꓒꓴꓻ ꓖꓶ_ ꓟ ꓗꓪ ꓐꓰ ꓬꓲꓸ ꓚꓲ ꓛꓬ ꓝꓴꓲ ꓖ ꓖꓶ ꓟꓶ_ ꓟ_ ꓡꓰꓽ ꓟꓽ ꓞꓲ꓾ ꓛꓬꓼ ꓟꓵꓽ ꓗꓪ ꓔꓬ ꓢꓴ ꓫꓵꓽ ꓤ ꓧꓪꓺ ꓤ ꓔꓯ ꓥ_ ꓟꓲ ꓝꓴꓲ ꓖ ꓖꓶ ꓐ ꓡ_ ꓡꓳ꓿ ꓒꓴꓻ ꓧꓪꓺ ꓚꓱꓹ ꓕꓱ ꓟ ꓑꓶ ꓓꓴ ꓣꓳ-ꓟ ꓘꓴ ꓜꓲ ꓞꓳ ꓠꓬ ꓮꓽ ꓘꓶꓸ ꓐꓳꓺ ꓡ_ ꓡꓳ꓿ ꓪꓴꓸ ꓓꓵꓺ ꓗꓳꓺ ꓖꓴ ꓟꓽ ꓙꓳ ꓢꓴ ꓬꓰ-ꓢꓴ ꓙꓲ-ꓢꓴ ꓬꓲ ꓛꓲꓺ ꓬꓰ ꓔꓬ ꓢꓴ ꓐꓴ ꓬꓲ ꓪ ꓐꓳꓺ ꓶꓼ_ ꓐꓰ ꓟꓽ ꓙꓲꓻ ꓟꓽ ꓜꓳꓽ ꓟ ꓠꓽ꓾ ꓐꓯ ꓖꓴ ꓵꓺ ꓖꓴ ꓟꓽ ꓓꓻꓳ꓿ 
	ꓢꓲꓺ ꓒ ꓘꓶ ꓫꓵꓽ ꓔꓲꓸ ꓫꓵꓺ ꓟꓸ-ꓢꓶꓽ (MASS) ꓐꓯ_ ꓟ ꓣꓱꓽ ꓟꓬꓱꓽ ꓕꓲ ꓫꓵꓽ ꓔꓯ ꓚꓰꓼ ꓓꓳ ꓡ_ ꓡꓳ꓿ ꓒꓳꓹ ꓒꓶ ꓪꓴꓸ ꓓꓵ ꓣꓱꓽ ꓢꓴ ꓬꓲ ꓠꓯꓸ ꓘꓪ ꓗꓪ ꓟ ꓔꓲꓺ ꓒ ꓐꓴ ꓡꓰ꓾ ꓬꓲ ꓪ ꓠꓬ ꓚꓰꓼ ꓢꓴ ꓪꓴ-ꓢ ꓬꓲ ꓪꓽ ꓠꓬꓲ_ ꓟ ꓟꓶ ꓢꓴ ꓥ ꓡꓳ꓾ ꓐꓰ ꓟꓽ ꓚꓰꓼ ꓟ ꓐꓯ_ ꓡꓳ꓿ ꓬꓲ ꓪ ꓠꓬ꓾ ꓑ ꓑ_ ꓐꓰ ꓛꓱꓼ ꓡꓱꓼ ꓙꓵꓻ ꓔꓯ ꓚꓵꓺ ꓚꓵꓺ ꓟ ꓬꓰ-ꓢꓴ ꓧꓪꓽ ꓐꓰ ꓬꓰ-ꓢꓴ ꓫꓵꓽ ꓑꓶꓸ ꓡꓰ ꓝꓲ ꓐ ꓡ_ ꓡꓳ꓾ ꓐꓰ ꓐꓯ_ ꓡꓳ꓿ ꓬꓲ ꓪ ꓡꓰ ꓚꓰꓼ ꓔ ꓟ ꓙꓵꓻ ꓚꓱꓹ ꓔꓯ ꓘꓳ ꓣꓴ ꓝꓲ ꓠꓹ ꓟ ꓢꓲꓺ ꓤ ꓐꓴ ꓔꓯ ꓟꓽ ꓓ ꓟꓽ ꓞ ꓬꓰ_ ꓡꓳ꓿ 
	ꓦꓬꓻ ꓘꓳꓼ 13 ꓗꓪ ꓛꓲ_ ꓕꓯ꓾ ꓝꓴꓲ ꓔꓯ ꓧꓪꓺ ꓟꓰꓹ ꓠꓬꓲ ꓢꓲ ꓛꓬꓻ ꓒꓵꓽ ꓖꓶ_ ꓟ ꓚꓱꓹ꓾ ꓰ-ꓗꓪ-ꓜꓶ-ꓫꓲ (INQUISITION) ꓐꓯ_ ꓟ ꓔꓯ ꓚꓰꓼ ꓓꓳ ꓡ_ ꓡꓳ꓿ ꓘꓳ ꓫꓱ ꓫꓱꓺ ꓗꓪ ꓥꓶꓺ_ ꓟ ꓚꓴꓽ ꓬꓲꓹ ꓓꓶꓽ ꓔꓬ ꓢꓴ ꓐꓴ ꓠꓲꓹ ꓟ ꓔꓯ ꓢ-ꓓꓯ ꓐꓰ ꓬꓲ ꓝꓲ ꓓꓴ ꓐꓴ ꓡꓰ ꓣꓴꓻ ꓓꓳꓽ ꓡꓰꓳ꓿ ꓟꓬ ꓢꓶꓽ ꓡꓰ ꓡꓳꓸ ꓟꓽ ꓑꓶꓸ ꓠ ꓛꓲ ꓠꓲꓹ ꓒꓳꓹ ꓟ ꓡ ꓞꓳ ꓖꓳ ꓕꓲ ꓧꓳꓽ ꓡꓰ ꓬꓰ_ ꓟ ꓟꓬꓱꓽ_ ꓐꓰ ꓧꓪꓺ ꓟꓰꓹ ꓠꓬꓲ ꓢꓲ ꓝꓴꓲꓹ ꓖꓶ_ ꓟ ꓟꓬꓱꓽ ꓔꓯ ꓢꓷ ꓙ ꓟꓳ ꓙ ꓠꓹ ꓟ ꓡꓳꓸ ꓔꓬ ꓢꓴ꓾ ꓟꓬ ꓢꓶꓽ ꓡꓰ ꓡꓳꓸ ꓟꓽ ꓟꓳ ꓟ ꓟꓴ ꓗꓪ ꓝꓲ ꓓꓴ ꓠꓬ ꓬꓲ ꓪ ꓖꓪ ꓙꓱ ꓜꓲꓼ ꓓꓴ ꓗꓪ ꓦꓰꓼ ꓔꓬ_ ꓡꓳ꓿ “ꓐ-ꓐꓲ-ꓡꓶꓽ ꓓꓽ ꓟ ꓠꓬ ꓢꓲ ꓫꓬ ꓢꓴ ꓐꓴ ꓫꓵꓽ ꓓꓳꓻ ꓬꓲꓼ ꓡꓰ_ ꓟ ꓔꓯ ꓥꓪ ꓟꓳ_ ꓡꓳ꓿” ꓟꓳ 17ꓽ5-6꓿ ꓙꓲ-ꓢꓴ ꓐꓱ ꓶ ꓢꓯꓼ ꓟꓬ ꓖꓶ ꓗꓷ ꓢꓴ ꓐꓴ ꓬꓲꓸ ꓪ ꓫꓵꓽ ꓠꓬ꓾ ꓞꓳ ꓥꓶꓺ ꓐꓴ ꓖꓳ ꓕꓲ ꓧꓳꓽ ꓔꓯ ꓐꓯ ꓟꓴ ꓘꓶꓽ ꓙ ꓡ ꓠꓹ ꓟ ꓪꓴ-ꓢ ꓔꓯ ꓘꓴ ꓓꓰꓽ ꓔꓬ_ ꓡꓳ꓿
	ꓒꓳꓹ ꓒꓶ ꓪꓴꓸ ꓓꓵ ꓣꓱꓽ ꓢꓴ ꓠꓬ ꓟꓲ ꓠꓯ ꓗꓪ ꓙꓵꓽ ꓪ ꓙꓳ ꓡꓳꓹ ꓬꓰ ꓟ ꓪ ꓔꓲ ꓕꓲ ꓣꓳ_ ꓡꓰ ꓐꓰ ꓒꓬꓱꓼ ꓡ_ ꓡꓳ꓿ ꓟꓲ ꓠꓯ ꓗꓪ ꓟ ꓪ ꓔꓲ ꓐꓴ ꓠꓬ ꓒꓳꓹ ꓒꓶ ꓔꓯ ꓠꓺ ꓡꓳꓸ ꓠ ꓗ_ ꓡꓳ꓿ ꓣꓳ-ꓟ ꓘꓴ ꓜꓲ ꓞꓳ ꓙꓵꓻ ꓚꓱꓹ ꓔꓯ ꓦꓬ ꓠꓬꓲ ꓟꓶ ꓫꓵ ꓫꓵ ꓛꓳꓻ ꓫꓱꓽ ꓗꓳꓸ ꓡ_ ꓡꓳ꓿ ꓬꓲ ꓪ ꓠꓬ ꓪꓴ-ꓢ ꓟꓬꓱꓽ ꓬꓰ ꓢꓴ ꓐꓴ ꓔꓯ ꓛꓺ ꓡꓰ ꓓꓴ ꓕꓲ ꓫꓵ_ ꓟꓲ ꓟꓽ ꓙꓳ ꓠ ꓛꓲ ꓬꓰ ꓙ ꓔꓳꓹ ꓙ ꓢꓲ꓾ ꓣꓳ-ꓟ ꓘꓴ ꓜꓲꓼ ꓞꓳ ꓠꓬ ꓧꓶꓸ ꓕꓯ ꓟ ꓢꓶꓸ ꓟꓽ ꓞꓲ ꓟꓬꓱꓺ ꓓꓳꓽ_ ꓐꓰ ꓙꓵꓽ ꓪ ꓗꓪ ꓪꓴꓽ ꓡ_ ꓡꓳ꓿ 
	ꓖꓳ ꓡꓱ ꓥ_ ꓟꓲ ꓣꓳ-ꓟ ꓘꓴ ꓜꓲꓼ ꓞꓳ ꓟꓳꓼ ꓡꓳ ꓝꓲꓸ ꓠꓬ꓾ ꓟꓲ ꓠꓯ ꓐꓱ ꓶ ꓕꓲ ꓢ ꓘꓪ ꓒꓬꓱꓼ ꓡ_ ꓡꓳ꓿ ꓢꓲ ꓫꓬ ꓕꓳ ꓶ ꓔꓯ ꓢꓷꓸ ꓢꓴ ꓮꓽ ꓘꓶꓸ ꓠꓲꓸ_ ꓡꓳ꓿ ꓘꓴ ꓜꓲꓼ ꓞꓳ ꓧꓳꓽ ꓢꓴ ꓐꓴ ꓠꓬ ꓬꓲ ꓪ ꓝꓴꓲ ꓔꓯ ꓖꓴꓺ ꓟꓳꓸ ꓖꓶ ꓔꓬ ꓟ ꓠꓬꓲ ꓟꓳ ꓓꓴ ꓔꓯ ꓠꓲꓹ ꓜꓳ ꓢꓲ꓾ ꓢꓲ ꓫꓬ ꓚꓱꓹ ꓔꓯꓺ ꓓꓴ ꓥ ꓟ ꓪꓴ-ꓢ ꓬꓲ ꓙꓵꓽ ꓗꓺ ꓔꓯ ꓡꓳꓺ ꓩꓴ ꓗꓷ ꓢꓲ ꓠꓬꓲ꓾ ꓧꓪꓽ ꓖꓳ ꓓꓱ ꓦꓯꓸ ꓠꓲꓹ ꓙꓵꓽ_ ꓐꓰ ꓟꓽ ꓢꓲ ꓟꓽ ꓫꓬ ꓟ ꓚꓱꓹ ꓗꓪ ꓗꓽ ꓔ ꓓꓴ ꓟꓽ ꓙꓳ ꓙꓳ ꓗꓹ ꓛꓲ ꓔꓬ ꓖꓴ_ ꓡꓳ꓿ ꓒꓳꓹ ꓒꓶꓽ ꓐꓰ ꓘꓴ ꓜꓲꓼ ꓞꓳ ꓪꓴꓸ ꓓꓵ ꓣꓱꓽ ꓢꓴ ꓐꓴ ꓬꓲ ꓪ ꓦꓲꓻ ꓗꓪ ꓠꓬ ꓟꓲ ꓠꓯ ꓗꓹ ꓛꓲ ꓓꓴ ꓡꓰ ꓐꓲꓺ ꓞꓹ_ ꓡꓳ꓿ ꓬꓲ ꓪ ꓠꓯꓸ ꓘꓪ ꓗꓪ ꓟꓬꓱꓽ ꓬꓰ ꓢꓴ ꓕꓲ ꓐꓱ ꓠꓬ ꓥꓶꓺ_ ꓟ ꓟꓬꓱꓽ ꓬꓰ ꓢꓲ꓾ ꓑ ꓫꓬ ꓔꓯ ꓢꓴꓺ ꓔꓴꓺ ꓡ ꓝꓲ_ ꓠꓬꓲ꓾ ꓪ ꓔꓲ ꓐꓴ ꓡꓰ ꓬꓲ ꓪ ꓔꓯ ꓟꓬꓱꓽ ꓗꓪ ꓐꓰ ꓣꓴꓻ ꓞꓰꓻ ꓗꓷ ꓠꓹ ꓟ ꓢꓯꓼ ꓕꓵꓼ_ ꓡꓳ꓿ ꓦꓬꓻ ꓘꓳꓼ ꓮ ꓟꓬꓹ ꓟ ꓠꓯꓸꓼ ꓗꓪ ꓬꓴ-ꓣꓳ-ꓑ (ꓰꓴꓣꓳꓑꓰ) ꓠꓬ꓾ ꓐꓲꓻ ꓜꓳꓽ ꓠꓴꓽ ꓡꓯ ꓚꓱꓹ_ (ꓗꓺ ꓟꓲꓽ ꓡꓲꓽ ꓜꓳꓽ ꓚꓱꓹ) ꓐꓰ ꓞꓳ ꓙꓳ ꓚꓱꓹ ꓗꓪ ꓪꓴꓽ ꓡ ꓟꓴ ꓡ_ ꓟ ꓟꓽ ꓙꓳ꓿ ꓞꓳ ꓫꓱꓹ ꓪꓽ ꓫꓱꓹ_ ꓐꓰ ꓙꓽ ꓠꓲꓹ ꓕꓲ ꓒꓳꓹ ꓗꓪ ꓥ_ ꓟꓲ ꓞꓰꓻ ꓬꓯꓼ ꓙꓰ_ ꓡꓳ꓿ ꓧꓳ 4ꓽ1-2ꓹ6꓿ 
	ꓟꓽ ꓙꓲꓻ ꓟ ꓕꓱ ꓟꓬ ꓫꓵꓽ ꓠꓬ꓾ ꓪꓴ-ꓢ ꓐꓯ ꓘꓶ ꓔꓯ ꓡꓳꓺ ꓩꓴ ꓗꓷ ꓟ ꓗꓪ ꓐꓰ ꓒꓬꓱꓼ ꓡ_ ꓟ ꓥ ꓡꓳ꓿







4 ꓕꓱꓺ 

ꓙꓵ ꓚꓱꓹ ꓔꓯ ꓫꓺ ꓒꓵꓽ ꓢꓴ 

ꓪꓳ-ꓓꓲ-ꓢꓲ (THE WALDENSES)

	
	ꓒꓳꓹ ꓒꓶꓽ ꓐꓴ ꓙꓵꓽ ꓪ ꓮꓽ ꓘꓶꓸ ꓪꓴꓽ_ ꓟ ꓝꓲ ꓗꓪ ꓥ_ ꓟꓲ꓾ ꓪꓴ-ꓢ ꓐꓰ ꓞꓳ ꓤ ꓠꓬꓲꓽ ꓗꓴꓸ ꓚꓸꓼ ꓗꓪ ꓜꓲꓽ ꓟꓳꓽ ꓠꓬ ꓙꓲ-ꓢꓴ ꓕꓲ ꓣꓳ_ ꓡꓰꓽ ꓥ ꓡꓳ꓾ ꓐꓰ ꓔꓱꓹ ꓔꓱꓹ ꓡꓰ ꓙꓵꓻ ꓢꓲ꓾ ꓕꓶꓻ_ ꓟ ꓢꓷ ꓙ ꓟꓳ ꓙ ꓓꓴ ꓬꓰ ꓔꓬ ꓟ ꓙꓲ-ꓢꓴ ꓢꓲꓺ ꓤ ꓕꓲ ꓐꓱ ꓙꓳ_ ꓢꓰꓽ ꓡꓳ꓿ ꓬꓲ ꓪ ꓠꓬ ꓢꓲ ꓫꓬ ꓕꓳ ꓶ ꓔꓯ ꓤꓶꓻ ꓐꓱ ꓶ ꓔꓯꓺ ꓓꓴ ꓕꓲꓸ ꓕꓲ ꓟ_ ꓡꓰ ꓐꓰ ꓚꓬꓹ ꓢꓲ꓾ ꓫꓵꓽ ꓠꓬꓲ ꓕꓲ ꓠꓬꓲ (ꓠꓽ ꓦꓬ ꓠꓬꓲ) ꓔꓯ ꓫꓺ ꓒꓵꓽ ꓔꓬ ꓢꓴ ꓥ ꓡꓳ꓿ ꓬꓲ ꓪ ꓔꓯ ꓠꓬ ꓟꓽ ꓔꓱꓹ ꓟ ꓙꓵꓻ ꓢꓴ ꓐꓴ ꓚꓬꓹ ꓢꓲ꓾ ꓬꓲ ꓪ ꓡꓰ ꓐꓳꓺ_ ꓟ ꓕꓳ ꓶ ꓬꓲ ꓫꓵꓽ ꓬꓲ ꓙꓰ ꓔꓯ ꓥ_ ꓟꓲ ꓗꓽ ꓔ ꓡꓳ꓿ ꓖꓳ ꓡꓱ ꓥ_ ꓟꓲ ꓬꓲ ꓪ ꓠꓬ ꓙꓵꓻ ꓠꓲꓹ ꓚꓱꓹ ꓗꓪ ꓕꓶꓻ ꓕꓶꓻ ꓡꓰꓽ ꓦꓰꓼ ꓗꓳꓸ ꓡ_ ꓡꓳ꓿
	ꓗꓸ ꓧꓪꓺ ꓢꓴ ꓡꓰ ꓓꓰꓺ ꓘꓶꓽ ꓐꓳ ꓚꓲꓸ ꓔ ꓟ ꓕꓳ ꓶ ꓗꓪ ꓟꓽ ꓥ ꓠꓬ꓾ ꓟꓲ ꓠꓯ ꓗꓪ ꓬꓲ ꓪ ꓟꓬꓱꓺ ꓔꓯ ꓮꓽ ꓟ ꓥ_ ꓟꓲ ꓟꓽ ꓚꓲꓸ ꓔ꓿ ꓟꓲ ꓠꓯ ꓗꓪ ꓬꓲ ꓪ ꓠꓬꓲ ꓖꓴ ꓟꓽ ꓙꓳ꓿ ꓣꓳ-ꓟ ꓘꓴ ꓜꓲꓼ ꓞꓳ ꓠꓬ ꓬꓲ ꓪ ꓡꓰ ꓟꓽ ꓔꓱꓹ ꓟ ꓙꓵꓻ ꓚꓱꓹ ꓚꓬꓹ ꓔ ꓟ ꓡ ꓞꓳ_ ꓐꓰ ꓬꓲ ꓪ ꓕꓳ ꓶ ꓮ ꓙꓵꓽ ꓔꓯ ꓟꓶꓽ ꓬꓰ ꓝꓲ ꓠꓹ ꓟ ꓢꓯꓼ ꓕꓵꓼ_ ꓡꓳ꓿ ꓬꓲ ꓪ ꓔꓯ ꓔꓳꓹ ꓢꓴ ꓐꓴ ꓔꓯ ꓜꓲꓽ ꓜꓲꓽ ꓑꓰꓹ ꓑꓰꓹ ꓬꓰ ꓖꓶ ꓗꓷ ꓟ ꓔꓯ ꓐꓳ ꓚꓲꓸ ꓔ ꓟ ꓕꓳ ꓶ ꓮ ꓙꓵꓽ ꓔꓯ ꓥ_ ꓟꓲ ꓫꓵꓹ ꓩꓴ ꓗꓷ ꓠ ꓟ ꓢꓯꓼ ꓕꓵꓼ_ ꓡꓳ꓿ ꓕꓳ ꓶ ꓠꓬꓲꓸ ꓓꓴ ꓛꓬꓼ ꓡꓯꓼ (ꓮꓽ ꓚꓬꓼ/ꓙꓬꓼ) ꓟꓽ ꓫꓬꓹ ꓓꓳ ꓡ ꓢꓰꓽ ꓟ ꓑꓶ ꓓꓴ꓾ ꓕꓳ ꓶ ꓐꓳ ꓔ ꓟ ꓠꓬ ꓮꓽ ꓘꓶꓸ ꓠꓲꓸ_ ꓢꓰꓽ ꓡꓳ꓿ ꓖꓳ ꓟ ꓑꓶ ꓓꓴ ꓣꓳ-ꓟ ꓘꓴ ꓜꓲꓼ ꓞꓳ ꓠꓬ ꓕꓳ ꓶ ꓖꓳ ꓟ ꓔꓯ ꓮ ꓙꓵꓽ ꓟꓶ ꓬꓰ ꓝꓲ ꓐ ꓡ_ ꓡꓳ꓿ ꓣꓳ-ꓟ ꓘꓴ ꓜꓲ ꓞꓳ ꓙꓵꓽ ꓪ ꓙꓳ ꓡ ꓕꓲ ꓠꓬꓲ ꓗꓪ ꓐꓰ ꓪꓴꓸ ꓔꓴ ꓢꓲ꓾ ꓬꓲꓸ_ ꓐꓰ ꓟꓽ ꓧꓳꓹ ꓟ ꓮ ꓙꓵꓽ ꓔꓯ ꓟꓶꓽ ꓬꓰ ꓝꓲ ꓠꓹ ꓟ ꓢꓯꓼ ꓕꓵꓼ ꓗꓳꓸ ꓡ_ ꓟ ꓥ ꓡꓳ꓿
	ꓙꓲ-ꓢꓴ ꓢꓲꓺ ꓤ ꓦ ꓡꓱ ꓚꓱꓹ ꓠꓬ ꓬꓲꓥ-ꓗꓴꓷꓼ (ꓰ-ꓖꓶ-ꓡ ꓗꓴꓷꓼ_ ꓐꓰ ꓖ ꓡꓯ ꓖ ꓙꓲ ꓗꓪ ꓟ ꓗꓴꓷꓼ ꓐꓴ ꓔꓯ ꓖꓴꓺ_ ꓡꓳ꓿) ꓗꓪ ꓠꓯꓼ ꓠꓯꓼ ꓕꓯ_ ꓡꓰ ꓬꓲꓸ ꓚꓰꓺ ꓕꓶꓻ ꓡꓰ ꓟ ꓥ ꓡꓳ꓿ ꓬꓲ ꓪ ꓠꓬ ꓣꓳ-ꓟ ꓘꓴ ꓜꓲ ꓞꓳ ꓙꓵꓻ ꓚꓱꓹ ꓔꓯ ꓟꓽ ꓘꓳ ꓣꓴ ꓢꓴ ꓥ ꓡꓳ꓿ ꓣꓳ-ꓟ ꓗꓪ ꓐꓰ ꓬꓲ ꓪ ꓘꓳ ꓣꓴ ꓟꓶ_ ꓟ ꓕꓲ ꓫꓵꓽ ꓠꓽ꓾ ꓟꓽ ꓦ ꓡꓱ ꓢꓴ ꓪ ꓔꓲ ꓐꓴ ꓡꓰ ꓗꓸ ꓧꓪꓺ_ ꓟ ꓥ ꓡꓳ꓿ ꓰ-ꓖꓶ-ꓡ ꓗꓪ ꓘꓶꓻ ꓙꓵꓻ_ ꓟ ꓔꓳꓹ ꓜꓳꓽ_ ꓕꓯ꓾ ꓙꓲ-ꓢꓴ ꓢꓲꓺ ꓤ ꓐꓴ ꓠꓬ ꓢꓶ-ꓗꓳ-ꓔ-ꓡꓯ ꓗꓪ ꓛꓰꓹ ꓑꓬꓺ ꓙꓰ_ ꓡꓳ꓿ ꓶꓼ ꓓꓳꓽ ꓫꓱꓹ ꓓꓳꓽ ꓠꓬ ꓖꓳ ꓗꓪ ꓐꓰ ꓕꓲ ꓝꓸ꓾ ꓮ-ꓬ-ꓡ ꓗꓴꓷꓼ ꓗꓪ ꓒꓬꓱꓺ ꓙꓰ ꓢꓲ꓾ ꓟꓵꓽ ꓖꓳ ꓟ ꓗꓪ ꓶꓼ ꓥꓳ ꓫꓱꓹ ꓥꓳꓽ ꓔꓯ ꓠꓲꓹ ꓡꓱ ꓡꓱ_ ꓐꓰ ꓘꓳ ꓣꓴ_ ꓡꓳ꓿ 
	ꓢ-ꓫꓳ-ꓠꓲ ꓞꓳ ꓫꓵꓽ ꓐꓴ ꓬꓲꓥ-ꓗꓴꓷꓼ ꓗꓪ ꓓꓶꓽ ꓓꓵꓽ ꓡ_ ꓕꓯ꓾ ꓟꓽ ꓦ ꓡꓱ ꓢꓴ ꓡꓰ ꓗꓴꓷꓼ ꓔꓯ ꓙꓵꓽ_ ꓟ ꓑꓶ ꓓꓴ꓾ ꓙꓲ-ꓢꓴ ꓢꓲꓺ ꓤ ꓐꓴ ꓠꓬ ꓡꓲ ꓛꓲ ꓪꓽ ꓙꓵꓽ ꓗꓪ ꓛꓰꓹ ꓑꓬꓺ ꓙꓰ_ ꓡꓳ꓿ ꓕꓲ ꓦꓬꓻ ꓘꓳꓼ ꓗꓳꓸ ꓗꓷ ꓗ ꓠꓯ꓾ ꓢꓶ-ꓗꓳ-ꓔ-ꓡꓯ ꓕꓲ ꓟꓵꓽ ꓡꓱꓸꓼ ꓗꓪ ꓶꓼ ꓓꓳꓽ ꓫꓱꓹ ꓓꓳꓽ ꓠꓬꓲ ꓟꓳ ꓓꓴ ꓡꓬꓸ ꓡ_ ꓡꓳ꓿ ꓮ-ꓬ-ꓡ ꓟꓵꓽ ꓗꓪ ꓐꓰ ꓓꓳ ꓡ ꓢꓴ ꓗꓳ-ꓡ-ꓐ ꓠꓬ ꓮ-ꓳ-ꓠ ꓬꓲ ꓗꓳꓺ ꓡꓳ ꓟꓵꓽ ꓤ ꓗꓪ ꓶꓼ ꓓꓳꓽ ꓫꓱꓹ ꓓꓳꓽ ꓜꓴ ꓚꓰꓺ ꓔꓶꓺ_ ꓡꓳ꓿ ꓶꓼ ꓓꓳ ꓟꓸ ꓒ ꓐꓴ ꓗꓳ ꓡꓳ ꓗꓪ ꓟ ꓕꓲ ꓣꓳ ꓠꓬ ꓠꓽ ꓦꓬ ꓠꓬꓲ ꓔꓯ ꓔꓱꓹ ꓔꓱꓹ ꓐꓰ ꓫꓺ ꓒꓵꓽ ꓔꓬ ꓢꓴ ꓥ ꓢꓲ꓾ ꓔꓱꓹ ꓚꓵꓺ_ ꓟ ꓟꓸ ꓟꓲ ꓕꓱ ꓟ ꓠꓬ ꓬꓲ ꓗꓪ ꓐꓰ ꓒꓬꓱꓺ ꓙꓰ_ ꓡꓳ꓿ ꓮ-ꓳ-ꓠ ꓗꓪ ꓟꓸ ꓟꓲ ꓢꓳꓺ ꓦꓲ ꓕꓲ ꓦꓲꓻ ꓒꓴꓺ ꓢꓲ꓾ ꓖꓳ ꓗꓪ ꓐꓰ ꓢꓳꓺ ꓓꓳ ꓡ ꓢꓴ ꓔꓯ ꓠꓬ꓾ ꓢꓶ-ꓗꓳ-ꓔ-ꓡꓯ꓾ ꓰ-ꓖꓶ-ꓡ꓾ ꓙꓬ-ꓟꓶ-ꓠꓲ꓾ ꓢꓴ-ꓜꓶ-ꓡꓯ ꓐꓰ ꓬꓲ-ꓔ-ꓡꓲ ꓟꓵꓽ ꓗꓪ ꓝꓲꓺ ꓩꓴ ꓗꓷ_ ꓡꓳ꓿ 
	ꓖꓳ ꓡꓱ ꓥ_ ꓟꓲ ꓣꓳ-ꓟ ꓘꓴ ꓜꓲꓼ ꓞꓳ ꓠꓬ ꓬꓲꓥ-ꓗꓴꓷꓼ ꓕꓯ ꓢꓲ ꓗꓪ ꓙꓵꓽ ꓪ ꓣꓱꓽ ꓠꓹ ꓟ ꓚꓴꓽ ꓬꓲꓹ ꓓꓶꓽ ꓚꓵꓺ ꓔ_ ꓡꓳ꓿ ꓦꓬ ꓘꓳꓼ 6 ꓗꓪ ꓶꓼ ꓓꓳꓽ ꓟꓬꓱꓽ ꓬꓰ ꓢꓴ ꓐꓴ ꓡꓰ ꓢ-ꓫꓳ-ꓠꓲ ꓞꓳ ꓫꓵꓽ ꓐꓴ ꓔꓯ ꓘꓶꓸ ꓟꓶ ꓡꓰ ꓠꓬꓲ ꓪꓴ-ꓢ ꓟꓬꓱꓽ ꓗꓪ ꓪꓴꓽ ꓡ ꓟꓴ ꓡ_ ꓡꓳ꓿ ꓖꓳ ꓡꓱ ꓗꓷ ꓡꓰ ꓕꓯ꓾ ꓣꓳ-ꓟ ꓘꓴ ꓜꓲꓼ ꓞꓳ ꓠꓬ꓾ ꓙꓵꓻ ꓚꓱꓹ ꓗꓪ ꓕꓶꓻ ꓕꓶꓻ ꓡꓰꓽ ꓦꓰꓼ ꓢꓲ꓾ ꓢꓲ ꓫꓬ ꓕꓳ ꓶ ꓔꓯ ꓛꓳ ꓔꓬ ꓟ꓾ ꓬꓲꓸ ꓪꓴꓸ ꓟ ꓬꓲꓥ-ꓗꓴꓷꓼ ꓘꓴ ꓜꓲꓼ ꓞꓳ ꓔꓯ ꓗꓸ ꓧꓪꓺ_ ꓡꓳ꓿ ꓘꓶꓽ ꓘꓹ ꓠꓲꓹ ꓘꓹ ꓔꓬ_ ꓟ ꓒꓳꓹ ꓒꓶ ꓪꓴꓸ ꓓꓵ ꓣꓱꓽ ꓢꓴ_ ꓐꓰ ꓬꓲ ꓪ ꓕꓲ ꓜꓴ ꓟ ꓠꓬ ꓙꓲ-ꓢꓴ ꓢꓲꓺ ꓤ ꓘꓴ ꓜꓲꓼ ꓞꓳ ꓔꓯ ꓬꓲꓸ ꓪ ꓠꓯꓸ ꓘꓪ ꓗꓪ ꓓꓵꓽ ꓡ ꓠꓹ ꓟ ꓕꓵꓼ ꓪ ꓖꓶ_ ꓡꓳ꓿ ꓖꓳ ꓕꓯ ꓬꓲꓥ-ꓗꓴꓷꓼ ꓗꓪ ꓟ ꓘꓴ ꓜꓲ ꓞꓳ ꓐꓴ ꓡꓰ꓾ ꓒꓳꓹ ꓒꓶꓽ ꓪꓴꓸ ꓓꓵ ꓣꓱꓽ ꓢꓴ ꓠꓬ ꓘꓴ ꓜꓲꓼ ꓞꓳ ꓪꓴꓸ ꓓꓵ ꓟꓽ ꓥ꓾ ꓙꓲ-ꓢꓴ ꓡꓰꓽ ꓟꓽ ꓥ ꓠꓬ꓾ ꓥꓪ ꓠꓴ ꓕꓯ ꓢꓲ ꓗꓪ ꓢꓲꓺ ꓒ ꓠꓱꓸ ꓐꓯ ꓟꓽ ꓙꓳ꓾ ꓐꓰ ꓒꓳꓹ ꓖꓶ_ ꓡꓳ꓿
	ꓒꓳꓹ ꓒꓶꓽ ꓐꓴ ꓬꓲ ꓪ ꓒꓬꓱꓽ ꓚꓵꓺ ꓔꓯ ꓮ ꓟꓶ ꓟꓳꓸ ꓖꓶ ꓓꓳ ꓡꓻꓳ꓿ “ꓢꓲꓺ ꓡꓲ ꓟ ꓔꓯꓹ ꓖꓶ ꓡ ꓢꓴ ꓮꓸ ꓬꓲꓼ ꓠꓬꓲ ꓤ ꓔꓯ ꓠꓴ ꓪ ꓟꓽ ꓘꓳ ꓣꓴ ꓠꓬ꓾ ꓟꓯꓼ ꓓꓶꓽ ꓢꓴ ꓛꓴ ꓙꓳ ꓢꓴ ꓔꓯ ꓠꓴ ꓪ ꓘꓳ ꓣꓴ ꓠ ꓗꓷ ꓡꓰ_ ꓥꓳ꓾” ꓐꓰ ꓣꓳ-ꓟ ꓧꓳꓽ ꓪꓴꓸ ꓟꓴ ꓢꓴ ꓡꓰ ꓐꓯ_ ꓡꓳ꓿ ꓣꓳ-ꓟ ꓔꓯ ꓟꓽ ꓙꓵꓺ ꓖꓶ ꓕ ꓑꓳ꓾ ꓬꓲꓥ-ꓗꓴꓷꓼ ꓘꓴ ꓜꓲꓼ ꓞꓳ ꓐꓴ ꓠꓬ ꓟꓯꓼ ꓓꓶꓽ_ ꓟ_ ꓐꓰ ꓗꓶꓸ_ ꓟ ꓬꓲ ꓫꓵꓽ ꓬꓲ ꓙꓰ ꓔꓯ ꓔꓳꓹ ꓜꓳꓽ_ ꓡꓳ꓿ ꓣꓳ-ꓟ ꓗꓴꓷꓼ ꓡꓰ ꓟꓽ ꓙꓵꓽ ꓬꓯꓼ ꓟ ꓟꓵꓽ ꓗꓪ ꓠꓬ ꓒꓳꓹ ꓒꓶꓽ ꓡꓰ ꓬꓰ ꓖꓶ ꓡ_ ꓟ ꓥꓶꓺ_ ꓟ ꓟꓬꓱꓽ ꓔꓯ ꓟꓽ ꓔꓳꓹ ꓜꓳꓽ ꓜꓳꓽ꓾ ꓟꓶ ꓤ ꓔꓬ ꓪ_ ꓡꓳ꓿ ꓖꓳ ꓡꓱ ꓠꓬꓲ ꓬꓲ ꓪ ꓠꓬ꓾ ꓢꓲ ꓫꓬ ꓕꓳ ꓶ ꓔꓯ ꓤꓶꓻ ꓐꓱ ꓶ ꓔꓯꓺ ꓓꓴ ꓕꓲꓸ ꓕꓲ ꓟ_ ꓡꓰ ꓐꓰ ꓫꓺ ꓒꓵꓽ ꓗꓳꓸ ꓡ_ ꓡꓳ꓿ ꓙꓵꓽ ꓗꓺ ꓔꓯ ꓠꓬ ꓮ ꓟꓶ ꓗꓪ ꓛꓲ ꓛꓳꓻ ꓙꓲꓽ ꓙꓳ_ ꓡꓳ꓾ ꓐꓰ ꓬꓲ ꓪ ꓙꓵꓻ ꓢꓲ꓾ ꓠꓽ ꓦꓬ ꓠꓬꓲ ꓔꓯ ꓥ_ ꓟꓲ ꓒꓵꓽ ꓔꓬ_ ꓡꓳ꓿ ꓕꓱ ꓡꓱ ꓫꓵꓽ ꓙꓵꓻ ꓚꓱꓹ ꓔꓯ ꓫꓺ ꓒꓵꓽ ꓗꓳꓸ ꓡ_ ꓟ ꓘꓴ ꓜꓲꓼ ꓞꓳ ꓔꓯ ꓧꓪꓽ ꓠꓯꓺ ꓟꓵ ꓬꓲꓸ ꓗꓳꓺ ꓡꓳꓺ_ (ꓬꓲꓸ ꓔꓱꓺ ꓦꓲꓺ) ꓐꓰ ꓮ-ꓟꓰ-ꓠꓲ-ꓬ ꓞꓳ ꓫꓵꓽ ꓐꓴ ꓔꓬ ꓟ ꓮ-ꓢꓲ-ꓬ ꓟꓵꓽ ꓗꓪ ꓡꓳꓸ ꓟꓳ ꓓ_ ꓡꓳ꓿     
	ꓒꓳꓹ ꓒꓶ ꓙꓵꓽ ꓪ ꓔꓯ ꓔꓳꓹ ꓢꓴ ꓗꓳ ꓡꓳ ꓗꓪ ꓪꓳ-ꓓꓲ-ꓢꓲ ꓞꓳ ꓫꓵꓽ ꓐꓴ ꓠꓬ ꓮꓽ ꓘꓶꓸ ꓕꓶꓻ ꓢꓴ ꓥ ꓡꓳ꓿ ꓣꓳ-ꓟ ꓢꓳꓺ ꓙꓳꓻ_ ꓟ ꓗꓴꓷꓼ ꓗꓪ ꓥ_ ꓟꓲ ꓑꓮꓲ-ꓟꓳ ꓘꓴ ꓜꓲ ꓞꓳ ꓠꓬ ꓬꓲ ꓪ ꓔꓱ ꓬꓲ ꓪ ꓦꓰꓼ ꓕꓶꓻ ꓞ_ ꓡꓳ꓿ ꓦꓬ ꓠꓬꓲ ꓟꓶ ꓫꓵ ꓡ_ ꓕꓯ꓾ ꓣꓳ-ꓟ ꓘꓴ ꓜꓲ ꓞꓳ ꓡꓰ ꓬꓲ ꓪ ꓠꓯꓸ ꓘꓪ ꓗꓪ ꓓꓵꓽ ꓡ ꓠꓹ ꓟ ꓑꓮꓲ-ꓟꓳ ꓘꓴ ꓜꓲꓼ ꓞꓳ ꓔꓯ ꓕꓵꓼ ꓪ ꓖꓶ_ ꓡꓳ꓿ ꓖꓳ ꓡꓱ ꓥ_ ꓟꓲ ꓕꓲ ꓐꓱ ꓢꓴ ꓠꓬ ꓣꓳ-ꓟ ꓢꓳꓺ ꓔꓯ ꓟꓽ ꓙꓵꓺ ꓖꓶ꓾ ꓔꓱꓹ ꓚꓵꓺ_ ꓟ ꓙꓵꓻ ꓠꓲꓹ ꓚꓱꓹ ꓔꓯ ꓡꓯ ꓫꓵ ꓫꓺ ꓒꓵꓽ ꓠꓹ ꓟ ꓓꓵꓽ ꓙ ꓞꓷꓹ ꓗꓷ_ ꓡꓳ꓿ ꓬꓲꓸ ꓪꓴꓸ ꓟ ꓙꓵꓻ ꓚꓱꓹ ꓔꓯ ꓠꓬꓹ ꓔ ꓢꓴ ꓐꓴ ꓠꓬ꓾ ꓰ-ꓡꓯ-ꓢꓶꓽ ꓪ ꓙꓵꓽ ꓔꓯ ꓧꓹ ꓔꓲ ꓬꓰ ꓢꓲ꓾ ꓐꓶꓽ ꓗꓴꓷꓼ ꓗꓪ ꓛꓰꓹ ꓑꓬꓺ ꓙꓰ ꓢꓲ ꓠꓬꓲ꓾ ꓬꓲ ꓪ ꓛꓲ ꓬꓰ_ ꓟ ꓟꓵꓽ ꓗꓪ ꓔꓱꓹ ꓚꓵꓺ_ ꓟ ꓙꓵꓻ ꓚꓱꓹ ꓒꓯꓼ ꓔꓯ ꓛꓵꓽ ꓔꓴ_ ꓡꓳ꓿ ꓕꓲ ꓐꓱ ꓢꓴ ꓠꓬ ꓗꓸ ꓘꓪꓽ ꓘꓪ_ ꓡꓰꓽ ꓪꓴ-ꓢ ꓔꓯ ꓫꓱꓸ ꓖꓶ ꓪꓴꓸ ꓓꓵ ꓕꓱꓼ ꓐ ꓡ ꓠꓹ ꓟ ꓐꓱ ꓶ꓾ ꓭ ꓛꓲ ꓪꓽ ꓚꓲ ꓗꓪ ꓔꓬ_ ꓙꓰ_ ꓡꓳ꓿ 
	ꓬꓲ ꓪ ꓙꓵ ꓠꓲꓹ ꓠꓬ ꓢꓲ ꓫꓬ ꓕꓳ ꓶ ꓗꓪ ꓦꓲꓻ ꓚꓰꓺ ꓜꓶꓻ ꓔ_ ꓡꓳ꓿ ꓬꓲ ꓪ ꓔꓯ ꓙꓳ_ ꓟ ꓙꓵꓻ ꓚꓱꓹ ꓠꓬ ꓬꓲ ꓫꓵꓼ ꓘꓳ ꓣꓴ ꓟꓶ_ ꓟ ꓕꓲ ꓫꓵꓽ ꓟꓽ ꓥ꓿ ꓬꓲ ꓪ ꓮ ꓒꓵꓽ ꓮ ꓑ ꓐꓴ ꓔꓯ_ ꓐꓰ ꓡꓯꓼ ꓪ ꓟꓶ ꓔ ꓟ ꓥ ꓡꓳ꓿ ꓬꓲ ꓪ ꓠꓬ ꓝꓲ ꓓꓴ ꓐꓴ ꓦꓬ ꓠꓬꓲ ꓗꓪ ꓟ ꓙꓵꓻ ꓚꓱꓹ ꓔꓯ ꓟꓶ ꓔ ꓟ ꓑꓶ ꓓꓴ ꓠꓲꓹ ꓘꓪ ꓫꓵ ꓔꓬ_ ꓡꓳ꓿ ꓬꓲ ꓪ ꓠꓬ ꓡꓳ ꓒꓱ ꓓꓽ ꓟ ꓗꓪ ꓟꓬꓱꓺ ꓓꓳꓽ ꓖꓶ_ ꓟ ꓟꓽ ꓟꓶꓺ꓾ ꓡꓲ ꓛꓲ ꓗꓪ ꓪꓴꓽ ꓡ ꓢꓴ ꓐꓴ ꓥ ꓡꓳ꓿ ꓖꓳ ꓡꓱ ꓥ_ ꓟꓲ ꓬꓲ ꓪ ꓠꓬ ꓢꓲꓺ ꓒ ꓪꓴ-ꓢ ꓡꓰ ꓡꓯꓼ ꓙꓱ ꓖꓶ ꓔ ꓟ ꓙꓵꓻ ꓚꓱꓹ ꓔꓯ ꓫꓺ ꓒꓵꓽ ꓔꓬ ꓟ ꓘꓴ ꓜꓲꓼ ꓞꓳ ꓥ ꓡꓳ꓿
	ꓔꓱꓹ ꓚꓵꓺ_ ꓟ ꓘꓴ ꓜꓲ ꓞꓳ ꓠꓬ ꓣꓳ-ꓟ ꓢꓳꓺ ꓔꓯ ꓐꓰ ꓐꓱꓻ ꓓꓳꓺ ꓙꓰ_ ꓟ ꓠꓽ꓾ ꓬꓲ ꓔꓶꓺ ꓙꓱꓼ ꓮ ꓟꓬꓹ ꓫꓵꓽ ꓑꓶ ꓓꓴ ꓥꓳ꓿ ꓬꓲ ꓔꓶ ꓙꓱꓼ ꓮ ꓟꓬꓹ ꓗꓳ ꓡꓳ ꓗꓪ ꓕꓲꓽ ꓟ ꓠꓬ꓾ ꓠꓽ ꓦꓬ ꓠꓬꓲ ꓔꓯ ꓣꓳ-ꓟ ꓢꓳꓺ ꓡꓰ ꓔꓳꓹ_ ꓟ ꓥ ꓡꓳ꓿ ꓟꓷ ꓠꓷ ꓝ ꓘꓶꓽ ꓙꓳ_ ꓟ_ ꓐꓰ ꓕꓲ ꓡꓰꓹꓼ꓾ ꓒꓳꓹ ꓒꓶ ꓬꓲ ꓙꓵꓽ ꓪ ꓡꓰ ꓪꓴ-ꓢ ꓬꓲ ꓙꓵꓽ ꓗ ꓔꓯ ꓕꓳꓼ ꓔꓵꓸ ꓗꓷ_ ꓡꓳ꓿ ꓒꓳꓹ ꓒꓶꓽ ꓪꓴꓸ ꓓꓵ ꓣꓱꓽ ꓢꓴ ꓠꓯꓸ ꓘꓪ ꓗꓪ ꓟ ꓘꓴ ꓜꓲꓼ ꓞꓳ ꓐꓴ ꓔꓯ ꓒꓳꓹ ꓒꓶ ꓐꓴ ꓡꓰ ꓫꓵꓽ ꓠꓬꓲ ꓟ ꓬꓲ ꓪꓴꓸ ꓕꓲ ꓠꓬꓲ ꓔꓯ ꓒꓵꓽ ꓠꓹ ꓟ ꓟꓽ ꓓ ꓟꓽ ꓞ ꓬꓰ_ ꓟ ꓗꓪ ꓐꓰ ꓔꓱꓹ ꓚꓵꓺ_ ꓟ ꓦ ꓡꓱ ꓢꓴ ꓕꓲ ꓐꓱ ꓠꓬ ꓓꓵꓽ ꓙ ꓟꓬꓽ ꓡ ꓢꓲ꓾ ꓠꓽ ꓦꓬ ꓠꓬꓲ ꓔꓯ_ ꓟꓲ ꓫꓺ ꓒꓵꓽ꓾ ꓬꓲꓸ ꓪꓴꓸ ꓕꓲ ꓠꓬꓲ ꓔꓯ_ ꓟꓲ ꓠꓽ꓾ ꓐꓰ ꓬꓰ_ ꓡꓳ꓿ ꓖꓳ ꓡꓱ ꓬꓰ ꓔꓬ ꓥ_ ꓟꓲ ꓒꓳꓹ ꓒꓶ ꓪꓴꓸ ꓓꓵ ꓣꓱꓽ ꓢꓴ ꓠꓬ ꓠꓲꓹ ꓘꓪ ꓟꓽ ꓫꓵ꓿ 
ꓫꓵꓽ ꓠꓬꓲ ꓕꓲ ꓠꓬꓲ ꓔꓯ ꓟꓽ ꓒꓵꓽ ꓠꓹ ꓟ ꓟꓽ ꓓ ꓟꓽ ꓞ ꓬꓰ_ ꓡꓳ꓿ ꓫꓵꓽ ꓠꓬꓲ ꓕꓲ ꓠꓬꓲ ꓔꓯ ꓒꓵꓽ ꓢꓴ ꓔꓯ ꓠꓬ ꓞꓳ ꓜꓴ ꓟꓲ ꓙꓬ ꓗꓪ ꓙ ꓘꓶꓽ_ ꓡꓳ꓿ 
	ꓪꓳ-ꓓꓲ-ꓢꓲ ꓞꓳ ꓫꓵꓽ ꓐꓴ ꓠꓬ꓾ ꓦ ꓡꓱ ꓚꓱꓹ ꓟꓽ ꓫꓬꓹ ꓔꓱꓹ ꓗꓷ ꓢꓰꓽ ꓧꓶꓸ ꓕꓯ ꓮꓽ ꓟꓬꓹ ꓘꓳꓼ ꓕꓯ_ ꓡꓰ ꓬꓲ ꓪ ꓚꓲꓸ ꓛꓬ ꓥꓳꓽ ꓢꓲ ꓫꓬ ꓕꓳ ꓶ ꓔꓯ ꓟꓶ ꓔ ꓢꓴ ꓥ ꓡꓳ꓿ ꓖꓳ ꓟ ꓑꓶ ꓓꓴ ꓬꓲ ꓪ ꓠꓬ ꓗꓸ ꓧꓪꓺ_ ꓟ ꓐꓶꓺ ꓩꓴ (TARGET) ꓒꓬꓱꓼ ꓡ_ ꓡꓳ꓿ ꓪꓳ-ꓓꓲ-ꓢꓲ ꓐꓴ ꓡꓰ ꓣꓳ-ꓟ ꓢꓳꓺ ꓠꓬ ꓟꓳꓸ ꓖꓶ ꓓꓴ ꓗꓪ ꓟꓷ ꓠꓷ ꓝ ꓔ ꓟ ꓐ-ꓐꓲ-ꓡꓶ ꓥ ꓡꓳ꓾ ꓐꓰ ꓐꓯ ꓒꓬꓱꓺ_ ꓡꓳ꓿ ꓬꓲ ꓪ ꓠꓬ ꓚꓲ ꓛꓬ ꓢꓯꓼ ꓟꓬ ꓔꓯ ꓟꓽ ꓗꓹ ꓐ ꓐꓽ꓾ ꓣꓳ-ꓟ ꓘꓴ ꓜꓲ ꓞꓳ ꓐꓴ ꓥꓶꓺ_ ꓟ ꓟꓬꓱꓽ ꓔꓯ ꓔꓳꓹ_ ꓡꓳ꓿ ꓪꓳ-ꓓꓲ-ꓢꓲ ꓠꓬ ꓣꓳ-ꓟ ꓘꓴ ꓜꓲ ꓞꓳ ꓦꓬ ꓠꓬꓲ ꓕꓲ ꓙ ꓡꓱꓸꓼ ꓗꓪ꓾ ꓐꓬꓱꓽ ꓔꓯ ꓪꓴꓸ ꓓꓵ ꓕꓱꓼ_ ꓟ ꓚꓱꓹ ꓔꓯ ꓔꓳꓹ_ ꓟ_ ꓡꓰꓽ ꓟꓽ ꓞꓲ꓾ ꓠꓽ ꓦꓬ ꓠꓬꓲ ꓔꓯ ꓥ_ ꓟꓲ ꓬꓲ ꓜꓶ ꓫꓺ ꓒꓵꓽ ꓗꓳꓸ ꓡ_ ꓡꓳ꓿
	ꓪꓳ-ꓓꓲ-ꓢꓲ ꓞꓳ ꓫꓵꓽ ꓐꓴ ꓠꓬ꓾ ꓪ ꓙꓵꓽ ꓗꓪ ꓟꓲ ꓘꓴꓻ ꓓꓵꓽ ꓢꓲ ꓑꓬꓺ ꓠꓬꓹ ꓗꓳꓸ ꓡ_ ꓡꓳ꓿ ꓦ ꓡꓱ ꓐꓳ_ ꓟ ꓚꓳꓺ ꓑ ꓖꓳ ꓕꓲ ꓧꓳꓽ ꓠꓬ꓾ ꓮꓽ ꓘꓶꓸ ꓟꓴ_ ꓟ ꓪꓽ ꓚꓲ ꓔꓯ ꓖꓴꓺ ꓢꓲ꓾ ꓬꓲ ꓪ ꓤ ꓠꓱ ꓐꓴ ꓔꓯ ꓙ ꓟꓳ ꓘꓶ ꓗꓪ ꓪꓽ ꓚꓲ_ ꓡꓰ ꓐꓰ ꓕꓶꓻ_ ꓟ ꓢꓲꓺ ꓒ ꓬꓰ-ꓢꓴ ꓟꓸ ꓟꓲ ꓔꓯ ꓚꓺ ꓟꓸ ꓖꓶ_ ꓡꓳ꓿ ꓪꓴ-ꓢ ꓬꓲ ꓪꓽ ꓠꓬꓲ_ ꓟ ꓗꓪ ꓐꓰ ꓡꓰ ꓟꓽ ꓥ ꓠꓬ ꓞꓳ ꓤ ꓡꓯ ꓒꓯꓹ ꓡꓰ ꓙꓵꓺ ꓩꓴ ꓗꓷ ꓟꓽ ꓐ ꓡ ꓟ ꓪꓽ ꓚꓲ ꓔꓯ ꓪꓴ-ꓢ ꓡꓰ ꓔꓶꓺ ꓔ_ ꓡꓳ꓿ ꓖꓳ ꓟ_ ꓡꓰ ꓐꓰ ꓪꓴ-ꓢ ꓠꓬ ꓬꓲꓸ ꓙꓵꓽ ꓗ ꓔꓯ ꓔꓶꓺ ꓔ_ ꓡꓳ꓿ ꓞꓳ ꓤ ꓠꓬ ꓪꓽ ꓚꓲ ꓔꓯ ꓬꓲꓻ ꓡꓴꓽ ꓐꓱ ꓗꓪ ꓙꓵꓺ ꓩꓴ ꓗꓷ ꓟꓽ ꓐ ꓡ ꓟ_ ꓡꓰ ꓐꓰ꓾ ꓪꓴ-ꓢ ꓬꓲ ꓙꓵꓽ ꓗ ꓔꓯ ꓥ_ ꓟꓲ ꓑꓶꓸ ꓡꓰ ꓝꓲ ꓟꓽ ꓐ ꓡ꓿ ꓪꓳ-ꓓꓲ-ꓢꓲ ꓐꓴ ꓠꓬ ꓮꓽ ꓘꓶꓸ ꓫ_ ꓟ ꓤꓶꓻ ꓦꓬ ꓠꓬꓲ ꓑꓶ ꓓꓴ ꓠꓲꓹ ꓟ ꓟꓽ ꓐꓬꓺ ꓡꓰ꓿ ꓢꓲ ꓡꓲꓺ_ ꓟ ꓪꓽ ꓙꓵꓽ ꓗꓪ ꓪꓴ-ꓢ ꓔꓯ ꓠꓲꓹ ꓟ ꓪꓳꓽ ꓡꓯ ꓡꓯ ꓪꓴꓸ ꓓꓵ ꓕꓱꓼ ꓪ_ ꓟ ꓑꓶ ꓓꓴ ꓬꓲ ꓪ ꓗꓹ ꓛꓲ_ ꓡꓳ꓿ ꓬꓲ ꓪ ꓠꓬ ꓟꓴꓺ_ ꓟ ꓭ ꓪꓽ ꓚꓲ ꓗꓪ ꓐꓰ ꓪꓴ-ꓢ ꓔꓯ ꓫꓱꓸ ꓖꓶ ꓔꓬ ꓠꓬꓲ꓾ ꓣꓳ-ꓟ ꓟꓯꓼ ꓐꓴ ꓠꓬ ꓬꓲ ꓪ ꓫꓱꓸ ꓖꓶ ꓢꓯꓼ ꓔꓯ ꓗꓽ ꓔ ꓟꓽ ꓐ ꓡ꓿ 

ꓔꓱꓹ ꓚꓵꓺ_ ꓟ ꓙꓵꓽ ꓗꓺ ꓔꓯ ꓫꓺ ꓒꓵꓽ_ ꓟ

	ꓬꓲ ꓪ ꓠꓬ ꓚꓲ ꓛꓬ ꓢꓯꓼ ꓟꓬ꓾ ꓚꓲ ꓛꓬ ꓦꓲꓻ꓾ ꓪꓳꓽ ꓐꓱꓺ꓾ ꓮꓸ ꓬꓲꓼ ꓠꓬꓲ ꓤ꓾ ꓫꓵꓽ ꓤ ꓧꓪꓺ ꓤ ꓕꓯ ꓢꓲ꓾ ꓔꓱꓹ ꓚꓵꓺ_ ꓟ ꓙꓵꓽ ꓗ ꓔꓯ ꓒꓵꓽ_ ꓟ ꓚꓬꓹ ꓔ_ ꓡꓳ꓿ ꓙꓵ ꓗꓺ ꓔꓯ ꓛꓳ ꓫꓱꓽ ꓠꓹ ꓟ ꓬꓲ ꓪ ꓤ ꓠꓱ ꓐꓴ ꓔꓯ ꓣꓳꓺ_ ꓟ ꓦꓬ ꓠꓬꓲ ꓕꓯ_ ꓡꓰ ꓟꓸ ꓖꓶ_ ꓡꓳ꓿ ꓟꓸ ꓟꓲ ꓑꓮꓲ ꓠꓬ ꓮꓽ ꓘꓶꓸ ꓠꓲꓸ_ ꓠꓬꓲ꓾ ꓟꓸ ꓟꓲ ꓔꓯ ꓠꓲꓹ ꓟ ꓠꓯꓸꓼ ꓗꓪ ꓬꓲ ꓪ ꓟꓯꓻ ꓔ_ ꓡꓳ꓿ ꓞꓳ ꓡꓱ ꓤ ꓐꓴ ꓥ_ ꓟꓲ ꓘꓶ ꓫꓵ ꓡꓵꓺ ꓐꓰ ꓘꓶ ꓫꓵ ꓫꓵꓼ ꓗꓪ ꓟ ꓟꓸ ꓟꓲ ꓝꓲꓸ ꓮꓽ ꓟꓬꓹ ꓔꓯ ꓟꓯꓻ ꓐ ꓡ_ ꓡꓳ꓿ 
	ꓮꓽ ꓘꓶꓸ ꓫ_ ꓟ ꓤꓶꓻ ꓔꓯ ꓞꓳ ꓙꓳ ꓢꓲ꓾ ꓤ ꓠꓱ ꓤ ꓐꓴ ꓔꓯ ꓠꓬ ꓬꓲ ꓪ ꓚꓲ ꓛꓬ ꓢꓲꓺ ꓣꓴ ꓓꓵ ꓙ ꓞꓷꓹ ꓢꓲ ꓞꓳ ꓙꓳ ꓗꓴꓸ ꓠꓹ ꓟ꓾ ꓞꓲꓼ ꓣꓳꓺ_ ꓟ ꓦꓬ ꓠꓬꓲ ꓕꓯ_ ꓡꓰ ꓟꓸ ꓖꓶ ꓔ_ ꓡꓳ꓿ ꓶꓻ ꓙꓳ_ ꓟ ꓟꓬꓱꓽ ꓔꓯ ꓣꓱꓽ ꓬꓰ ꓠꓹ ꓟ_ ꓐꓰ꓾ ꓫ ꓕꓱ_ ꓟ ꓗꓪ ꓤꓺ ꓟꓳ ꓗꓴ ꓠꓹ ꓟ_ ꓐꓰ꓾ ꓟꓽ ꓪꓳꓹ ꓐꓰ ꓔꓬ ꓗꓴꓸ_ ꓟ ꓢꓷ ꓠꓲꓹ ꓐꓰ ꓗꓪ' ꓫꓵꓽ_ ꓟ ꓔꓯ ꓥ_ ꓟꓲ ꓟꓸ ꓖꓶ ꓔ_ ꓡꓳ꓿ ꓟꓽ ꓤ ꓟꓳ ꓟ ꓐꓯ ꓘꓶꓽ ꓑꓶ ꓓꓴ ꓚꓲꓸ ꓛꓬ ꓮꓸ ꓬꓲꓼ ꓠꓬꓲ ꓤ ꓬꓲꓸ ꓦꓬꓻ ꓣꓳ ꓢꓯꓼ ꓟꓬ ꓒꓲꓼ ꓬꓰ ꓗꓴ_ ꓡꓳ꓿ ꓮ ꓡꓲꓳ ꓐꓯ ꓠꓬ ꓪꓰ ꓕꓳꓹ ꓠꓬ ꓮ ꓣꓳ ꓔꓯ ꓠꓯꓺ ꓔꓬ ꓟ_ ꓡꓰ ꓐꓰ꓾ ꓔꓱꓹ ꓚꓵꓺ_ ꓟ ꓔꓯ ꓔꓳꓹ ꓢꓴ ꓐꓴ ꓥ_ ꓟꓲ ꓦ ꓡꓱ ꓚꓱꓹ ꓗꓪ ꓩꓴ ꓗꓷ_ ꓟ ꓟꓶ ꓠꓹ ꓟ ꓓꓰꓽ ꓢꓴ ꓐꓴ ꓔꓯ ꓣꓴ ꓠꓹ ꓟ ꓠꓯꓺ ꓔꓬ_ ꓡꓳ꓿
	ꓠꓲꓹ ꓪꓴꓽ ꓠꓲꓹ ꓕꓶꓻ ꓢꓴ ꓪꓳ-ꓓꓲ-ꓢꓲ ꓐꓴ ꓠꓬ ꓬꓲ ꓪ ꓦꓰꓼ ꓟ ꓐꓱ ꓶ ꓥ_ ꓟꓲ ꓢꓯꓼ ꓕꓵꓼ ꓟꓬꓱꓽ ꓬꓰ ꓠ ꓗ_ ꓡꓳ꓿ ꓪ ꓙꓵꓽ ꓗꓪ ꓣꓱꓽ ꓙꓲꓻ_ ꓟ ꓟꓲ ꓠꓯ ꓔꓯ ꓮꓽ ꓘꓶꓸ ꓤ ꓟꓳ ꓢꓲ ꓔꓶꓺ ꓜ ꓔꓶꓺ ꓓꓳ_ ꓡꓳ꓿ ꓙꓳꓻ_ ꓟ ꓖꓴꓽ ꓙꓴꓽ ꓐꓰ ꓒꓵꓽ ꓶꓼ ꓔꓯ ꓠꓲꓸ ꓠꓲꓸ ꓤ ꓣꓱꓽ_ ꓟ ꓐꓰ ꓗꓹ ꓛꓲ ꓓꓴ ꓟꓽ ꓧꓪꓺ ꓟ ꓠꓬ ꓬꓲ ꓪ ꓢꓳꓺ ꓔ ꓟ ꓢꓷ ꓠꓲꓹ ꓥ ꓡꓳ꓿ ꓬꓲ ꓪ ꓣꓱꓽ ꓬꓰ_ ꓟ ꓟꓬꓱꓽ ꓮ ꓡꓲ ꓕꓲ ꓫꓵꓽ ꓥ_ ꓟꓲ ꓮꓽ ꓘꓶꓸ ꓪꓴꓽ ꓧꓶ_ ꓟ ꓥ ꓡꓳ꓿ ꓖꓳ ꓡꓱ ꓥ_ ꓟꓲ ꓖꓳ ꓟ ꓠꓽ꓾ ꓝꓴꓲ ꓠꓯꓸꓼ ꓗꓪ ꓞꓰ ꓓꓵꓽ ꓡꓰ ꓢꓴ ꓞꓳ ꓤ ꓥ ꓕ ꓑꓳ ꓐꓱ ꓶ ꓙꓲꓻ_ ꓟ ꓥ ꓡꓳ꓿ ꓖꓳ ꓡꓱ ꓫ_ ꓟ ꓗꓪ ꓐꓰ ꓪꓴ-ꓢ ꓡꓰ ꓞꓳ ꓤ ꓔꓯ ꓟꓸ ꓖꓶ ꓑꓱꓺ ꓖꓶ ꓓꓴ ꓟꓶ ꓡꓰ ꓝꓲ ꓢꓲ꓾ ꓪꓴꓽ ꓡ ꓟꓴ ꓡ ꓝꓲ_ ꓡꓳ꓿ ꓚꓲ ꓛꓬ ꓙꓳ_ ꓟ ꓢꓯꓼ ꓪ ꓢꓷ ꓠꓲꓹ ꓠꓬ ꓪꓴ-ꓢ ꓗꓪ ꓐꓰ ꓡ_ ꓟ ꓥ ꓢꓲ꓾ ꓖꓳ ꓟ ꓔꓯ ꓠꓬ ꓪꓴ-ꓢ ꓟꓬꓱꓽ ꓐꓱ ꓶ ꓣꓱꓽ ꓠ ꓗ_ ꓟ ꓙ ꓖꓴ ꓥ_ ꓟꓲ ꓞꓳ ꓡꓱ ꓐꓴ ꓔꓯ ꓟꓸ ꓖꓶ ꓔ_ ꓡꓳ꓿
	ꓪꓳ-ꓓꓲ-ꓢꓲ ꓘꓴ ꓜꓲ ꓞꓳ (THE VAUDOIS CHURCHES) ꓐꓴ ꓠꓬ ꓝꓲ ꓓꓴ ꓐꓴ ꓦꓬ ꓠꓬꓲ ꓗꓪ ꓟ ꓘꓴ ꓜꓲ ꓞꓳ ꓔꓯ ꓫꓱꓸ_ ꓡꓳ꓿ ꓬꓲ ꓪ ꓠꓬ ꓣꓳ-ꓟ ꓢꓳꓺ ꓙꓵꓽ ꓪ ꓔꓯ ꓟꓽ ꓘꓳ ꓣꓴ꓾ ꓢꓲ ꓫꓬ ꓕꓳ ꓶ ꓠꓬ ꓙꓵꓽ ꓪ ꓙꓳ ꓢꓲ꓾ ꓛꓬꓻ_ ꓟ ꓥꓳꓽ_ ꓟ ꓟꓽ ꓙꓳ꓾ ꓐꓰ ꓘꓳ ꓣꓴ_ ꓡꓳ꓿ ꓪꓳ-ꓓꓲ-ꓢꓲ ꓘꓴ ꓜꓲ ꓞꓳ ꓗꓪ ꓟ ꓟꓬꓱꓽ ꓡꓳꓸ ꓒ ꓐꓴ ꓠꓬ ꓣꓳ-ꓟ ꓢꓳꓺ ꓗꓪ ꓟ ꓠꓲꓹ ꓘꓹ ꓔꓬ ꓟ ꓒꓳꓹ ꓒꓶꓽ ꓐꓴ ꓔꓯ ꓟꓽ ꓫꓱꓸ꓿ ꓬꓲ ꓪ ꓠꓬ ꓚꓲ ꓛꓬ ꓮ ꓣꓳ ꓜꓴ ꓔꓯ ꓢꓲ ꓫꓬ ꓕꓳ ꓶ ꓬꓲ ꓜꓶꓻ ꓟꓸ ꓖꓶ ꓢꓲ꓾ ꓫꓵꓸ ꓠꓲꓹ ꓛꓵꓼ ꓟꓲ_ ꓐꓰ ꓢꓲ ꓡꓲꓺ ꓟ ꓬꓲ ꓐꓱꓺ ꓗꓪ ꓧꓳꓽ ꓙꓰ_ ꓡꓳ꓿ ꓬꓲ ꓪ ꓠꓬ ꓮꓸ ꓓꓲꓽ ꓪꓴꓽ_ ꓟ ꓢꓲ ꓫꓬ ꓦꓲ ꓗꓪ ꓟꓽ ꓜꓲꓼ꓾ ꓪ ꓙꓵꓽ ꓟꓵꓽ ꓗꓪ ꓟ ꓡꓳ ꓘꓴꓽ ꓡꓳ ꓟ ꓗꓪ ꓜꓲꓼ ꓡꓯ ꓘꓳ_ ꓡꓳ꓿ ꓮꓽ ꓘꓶꓸ ꓙꓲꓻ ꓣꓴꓽ_ ꓟ ꓝꓲꓸ ꓗꓪ ꓠꓬ꓾ ꓭꓸ ꓘꓴꓻ ꓗꓪ ꓜꓲꓼ ꓡꓯ ꓘꓳ ꓢꓲ ꓪꓴ-ꓢ ꓚꓳꓺ ꓑ ꓐꓴ ꓡꓰ ꓚꓺ ꓖꓶ ꓡ_ ꓟ ꓟꓸ ꓟꓲꓽ ꓔꓯ ꓠ ꓠꓹ_ ꓡꓳ꓿ ꓟꓬꓱꓽ ꓡꓳꓸ ꓒ ꓖꓳ ꓕꓲ ꓧꓳꓽ ꓠꓬ ꓟꓸ ꓟꓲ ꓚꓺ ꓟꓸ ꓖꓶ_ ꓟ_ ꓡꓰꓽ ꓟꓽ ꓞꓲ꓾ ꓕꓲ ꓠꓲꓹ ꓕꓲ ꓪꓺ_ ꓟ ꓙꓳ ꓠꓹ ꓟ_ ꓐꓰ꓾ ꓮ ꓬꓲꓼ ꓠꓬꓲ ꓤ ꓠꓵ ꓠꓲꓹ ꓟꓳꓸ ꓖꓶ ꓠꓹ ꓟ ꓐꓱ ꓶ꓾ ꓠꓻ ꓢꓴ ꓒꓬꓽ ꓢꓴ ꓔꓯ ꓡꓳꓸ ꓙ_ ꓡꓳ꓿ ꓟꓳ ꓔꓶꓸ ꓦꓲꓻ ꓫꓬꓹ ꓢꓲ ꓪꓴ-ꓢ ꓟꓬꓱꓽ ꓬꓰ ꓢꓴ ꓝꓲ ꓓꓴ ꓒꓳ-ꓡꓳ_ ꓡꓰ ꓐꓰ ꓬꓲ ꓪ ꓥ_ ꓟꓲ ꓚꓲꓸ ꓛꓬ ꓧꓪꓽ ꓖꓳ ꓓꓱꓽ ꓦꓵꓻ ꓓꓴ ꓟꓬꓱꓽ ꓬꓰ ꓢꓲ꓾ ꓪꓴ-ꓢ ꓟꓬꓱꓽ ꓬꓰ_ ꓡꓳ꓿ 
	ꓞꓳ ꓡꓱ ꓤ ꓐꓴ ꓠꓬ꓾ ꓘꓴ ꓜꓲꓼ ꓞꓳ ꓟꓸ ꓒ ꓔꓯ_ ꓐꓰ ꓚꓴꓽ ꓬꓲꓹ ꓧꓪꓺ ꓢꓲ꓾ ꓢꓲ ꓫꓬ ꓕꓳ ꓶ ꓔꓯ ꓓꓽ ꓪꓴꓸ ꓢꓳꓺ ꓣꓴ_ ꓡꓳ꓿ ꓟ-ꓕꓲ ꓕꓳ ꓶ ꓐꓰ ꓬꓳ-ꓦ ꓕꓳ ꓶ_ ꓐꓰ ꓠꓱ ꓐꓯ ꓕꓳ ꓶ ꓡꓯ ꓫꓴ ꓟꓸ ꓟꓲ ꓝꓲ ꓕꓲ ꓐꓱ ꓔꓯ ꓠꓲꓹ ꓟ ꓗꓪ ꓟꓯꓻ ꓢꓯꓼ ꓕꓵꓼ_ ꓡꓳ꓿ 
	ꓕꓲ ꓧꓪꓹ ꓧꓪꓹ ꓭꓸ ꓘꓴꓻ ꓗꓪ ꓮꓸ ꓔꓳꓸ ꓔꓳꓸ ꓢꓲ꓾ ꓢꓲ ꓫꓬ ꓕꓳ ꓶ ꓝꓲ ꓐꓴ ꓔꓯ꓾ ꓔꓯꓺ ꓐꓳ_ ꓡꓳ꓿ ꓟꓴ ꓗꓪ ꓝꓲ ꓓꓴ ꓐꓴ ꓠꓬ ꓦ ꓡꓱ ꓐꓳ_ ꓟ ꓚꓳꓺ ꓑ ꓕꓱ ꓕꓲ ꓧꓳꓽ ꓔꓯ ꓚꓳꓸ ꓔ ꓖꓶ_ ꓡꓳ꓿
	ꓔꓱꓹ ꓚꓵꓺ_ ꓟ ꓪꓴ-ꓢ ꓐꓯ ꓘꓶ ꓔꓯ ꓟꓽ ꓔꓱꓹ ꓟ ꓙꓵꓻ ꓚꓱꓹ ꓬꓲ ꓫꓵꓽ ꓬꓲ ꓙꓰꓽ ꓡꓰ ꓑꓲꓸ ꓗꓷ ꓠꓹ ꓟ ꓐꓱ ꓶ ꓢ-ꓓꓯ ꓠꓬ ꓒꓳꓹ ꓒꓶꓽ ꓐꓴ ꓠꓯꓸꓼ ꓗꓪ ꓟꓬꓱꓽ ꓬꓰ ꓔꓬ ꓥ_ ꓟꓲ꓾ ꓠꓯ ꓞꓲꓹ ꓟ ꓦꓬ ꓠꓬꓲ ꓕꓲ ꓝꓸ ꓡꓰ ꓕꓲ ꓝꓸ ꓗꓪ ꓢꓲ ꓫꓬ ꓕꓳ ꓶ ꓔꓯ ꓟꓽ ꓒꓲꓼ ꓬꓰ ꓝꓲ ꓝꓲ ꓫꓺ ꓒꓵꓽ ꓔ ꓐ ꓡ_ ꓟ ꓠꓽ꓾ ꓓꓵꓽ ꓙ ꓟꓶ ꓓꓴ ꓥ ꓡꓳ꓿ ꓬꓲꓻ ꓡꓯꓼ ꓟꓰꓼ ꓪꓴꓽ_ ꓟ_ ꓐꓰ ꓠꓯꓸ_ ꓟ ꓬꓲꓻ ꓡꓴꓽ ꓐꓱ ꓗꓪ ꓙꓰ ꓔꓬ ꓟ ꓦꓲꓻ ꓡꓲꓺ_ ꓡꓰ ꓐꓰ꓾ ꓪꓴ-ꓢ ꓐꓯ ꓘꓶ ꓠꓬ ꓙꓳꓺ ꓦꓲꓸ ꓓꓴ ꓕꓳꓽ ꓥꓳꓽ ꓔꓯ ꓗꓳꓸ ꓙ ꓙꓰ ꓐ ꓡ_ ꓡꓳ꓿ ꓫꓵꓺ_ ꓐꓰ ꓒꓴꓻ ꓠꓬ ꓠꓯꓸ_ ꓟ ꓟꓲ ꓠꓯ ꓗꓪ ꓓꓯꓹ_ ꓟ_ ꓡꓰ ꓐꓰ꓾ ꓔꓱꓹ ꓚꓵꓺ_ ꓟ ꓪꓴ-ꓢ ꓐꓯ ꓘꓶꓽ ꓬꓲꓸ ꓒꓵꓽ ꓶꓼ ꓠꓬ꓾ ꓙꓺ ꓣꓳꓽ ꓠꓲꓹ ꓡꓰ ꓪꓽ ꓘꓴ ꓔꓬ ꓢꓴ ꓐꓱ ꓶ ꓥ ꓡꓳ꓿ ꓢꓲ ꓫꓬ ꓕꓳ ꓶ ꓔꓯ ꓠꓬ ꓪꓴ-ꓢ ꓡꓰ ꓬꓲꓸ ꓚꓲꓸ ꓛꓬ ꓔꓯ ꓟꓳꓸ ꓖꓶ ꓔ ꓟ ꓕꓳ ꓶ ꓕꓲ ꓑꓷꓠ ꓥ ꓢꓲ꓾ ꓞꓳ ꓤ ꓐꓴ ꓢꓳꓺ ꓣꓴ ꓠꓹ ꓟ ꓐꓱ ꓶ ꓪꓴ-ꓢ ꓡꓰ ꓙ ꓖꓶ ꓔ ꓟ ꓥ ꓡꓳ꓿ ꓢꓲ ꓫꓬ ꓕꓳ ꓶ ꓗꓪ ꓐꓰ ꓢꓳꓺ ꓣꓴ ꓟꓶ_ ꓟ ꓮ ꓡꓲ ꓕꓲ ꓫꓵꓽ ꓥ_ ꓟꓲ ꓪꓴ-ꓢ ꓬꓲ ꓢꓲꓺ ꓠꓲꓹ_ ꓐꓰ ꓬꓲꓸ ꓗꓴꓺ ꓒꓬꓱꓽ ꓔꓯ ꓟꓳꓸ ꓖꓶ ꓔꓬ_ ꓡꓳ꓿ ꓪꓽ ꓙꓵꓽ ꓟꓵꓽ ꓗꓪ ꓟ ꓢꓳꓺ ꓤ ꓕꓲ ꓐꓱ ꓔꓯ ꓠꓬ ꓔꓷꓼ-ꓗꓴꓷꓼ (FRANCE)꓾ ꓥ ꓠꓬ ꓬꓲ-ꓔ-ꓡꓲ ꓗꓴꓷꓼ ꓗꓪ ꓟꓸ ꓟꓲ ꓝꓸ ꓢꓳ ꓙꓰ ꓠꓹ ꓟ ꓝꓲ ꓩꓴ ꓗꓷ_ ꓡꓳ꓿ ꓗꓴꓷꓼ ꓖꓳ ꓟ ꓗꓪ ꓪꓴ-ꓢ ꓐꓯ ꓘꓶ ꓔꓯ ꓮꓽ ꓠꓯꓸ ꓠꓯꓸ ꓢꓳꓺ ꓐ ꓡ_ ꓥ_ ꓟꓲ꓾ ꓤꓹ ꓠꓬꓲ ꓓꓴ ꓮꓽ ꓟꓬꓹ ꓔꓳꓹ ꓜꓳꓽ_ ꓡꓳ꓿ ꓥꓶꓺ_ ꓟ ꓐꓰ ꓟꓽ ꓔꓱꓹ ꓟ ꓟꓸ ꓟꓲ ꓬꓲꓸ ꓫꓵꓽ ꓬꓲ ꓙꓰ ꓔꓯ ꓬꓲ ꓪ ꓔꓳꓹ ꓜꓳꓽ_ ꓥ_ ꓟꓲ꓾ ꓞꓲꓼ ꓣꓳꓺ_ ꓟ ꓦꓬ ꓠꓬꓲ ꓗꓪ ꓬꓲ ꓪ ꓢꓳꓺ ꓔ ꓟ ꓔꓱꓹ ꓚꓵꓺ_ ꓟ ꓔꓯ ꓠꓬꓹ ꓔ ꓢꓲ꓾ ꓕꓶꓻ ꓕꓶꓻ_ ꓐꓰ ꓦꓰꓼ ꓔ ꓐ ꓡ_ ꓡꓳ꓿ 
	ꓢꓳꓺ ꓦꓲ ꓗꓪ ꓬꓲ ꓪ ꓠꓬ ꓦ ꓡꓱ ꓐꓳ ꓓ_ ꓟ (ꓚꓲ ꓛꓬ ꓙꓵꓻ ꓚꓱꓹ ꓔꓯ ꓐꓯ ꓖꓶ ꓗ ꓘꓪꓽ_ ꓟ) ꓞꓳ ꓤ ꓔꓯ ꓧꓪꓺ ꓠꓹ ꓟ ꓟꓽ ꓬꓰ꓿ ꓔꓱꓹ ꓚꓵꓺ_ ꓟ ꓟꓸ ꓟꓲ ꓔꓯ ꓟꓷꓼ ꓢꓲꓼ ꓢꓴ ꓔꓯ ꓟꓸ ꓟꓲ ꓚꓺ ꓟꓸ ꓖꓶ ꓐ ꓡ ꓠꓹ ꓟ ꓐꓱ ꓶ꓾ ꓟꓸ ꓟꓲ ꓔꓯ ꓘꓳ ꓫꓱ ꓫꓱ_ ꓐꓰ ꓔꓯꓹ ꓔ ꓐ ꓡ ꓠꓹ ꓟ꓾ ꓐꓵ ꓞꓶ ꓗꓪ ꓟꓸ ꓟꓲ ꓗꓶ ꓔ ꓖꓴ ꓙ ꓖꓶ_ ꓡꓳ꓿ ꓬꓲ ꓪ ꓡꓰ ꓚꓺ ꓟꓸ ꓖꓶ_ ꓟ ꓑꓶ ꓓꓴ꓾ ꓢꓳ ꓦꓲ ꓗꓪ ꓟ ꓢꓳꓺ ꓤ ꓮꓽ ꓟꓬꓹ ꓠꓬ ꓔꓱꓹ ꓚꓵꓺ_ ꓟ ꓙꓵꓻ ꓚꓱꓹ ꓔꓯ ꓙ ꓜꓲꓼ ꓡꓰ_ ꓡꓳ꓿ ꓦꓬ ꓠꓬꓲ ꓟꓶ ꓫꓵ ꓡ_ ꓟ_ ꓐꓰ ꓕꓲ ꓡꓰꓹꓼ꓾ ꓔꓱꓹ ꓚꓵꓺ_ ꓟ ꓙꓵꓻ ꓚꓱꓹ ꓠꓬ ꓢꓳꓺ ꓦꓲ ꓕꓲ ꓟ ꓡꓱꓸꓼ ꓗꓪ ꓒꓬꓱꓺ ꓙꓰ_ ꓡꓳ꓿ ꓣꓳ-ꓟ ꓢꓳꓺ ꓠꓬ ꓮ ꓘꓶ ꓛꓲ ꓧꓪꓺ ꓟꓰꓹ ꓠꓬꓲ ꓗꓷ ꓥ_ ꓟꓲ꓾ ꓬꓲ ꓪ ꓡꓰ ꓟꓽ ꓔꓱꓹ ꓟ ꓙꓵꓻ ꓚꓱꓹ ꓟꓸ ꓟꓲ꓾ ꓐꓰ ꓚꓬꓹ ꓔ ꓟ ꓙꓵꓻ ꓚꓱꓹ ꓟꓸ ꓟꓲ ꓬꓲꓸ ꓚꓰꓺ ꓔꓯ ꓟꓰꓹ ꓟꓶ ꓟꓽ ꓘꓴ꓿ ꓬꓴ 3 ꓕꓱꓼ ꓬꓳ 1ꓽ7ꓼ 3ꓽ14-15ꓼ ꓦꓲ 11ꓽ6ꓼ ꓝꓲ 4ꓽ12꓿

ꓪꓴ-ꓢ ꓟꓬꓱꓽ ꓐꓱ ꓶ ꓫꓬꓹ ꓜꓶꓻ ꓖꓶ ꓔ ꓟ ꓞꓳ ꓡꓱ ꓤ ꓐꓴ

	ꓪꓳ-ꓓꓲ-ꓢꓲ ꓙꓲ-ꓢꓴ ꓢꓲꓺ ꓤ ꓐꓴ ꓡꓰ ꓶꓼ ꓓꓳꓽ ꓛꓲꓺ ꓡꓯꓼ ꓡꓬꓸ ꓖꓶ ꓠꓹ ꓟ ꓠꓬ ꓬꓲ ꓪ ꓚꓲ ꓛꓬ ꓶꓻ ꓥ ꓡꓳ꓾ ꓐꓰ ꓘꓳ ꓣꓴ ꓔ_ ꓡꓳ꓿ ꓬꓲ ꓪ ꓠꓬ ꓪꓴ-ꓢ ꓐꓯ ꓘꓶ ꓬꓲ ꓪꓽ ꓠꓬꓲ_ ꓟ ꓢꓯꓼ ꓪ ꓗꓪ ꓐꓰ꓾ ꓣꓳ-ꓟ ꓢꓳꓺ ꓡꓰ ꓚꓰꓼ  ꓔ ꓟ ꓟꓽ ꓔꓱꓹ ꓟ ꓞꓳꓹ ꓚꓺ ꓮꓽ ꓙꓵꓽ ꓔꓯ ꓣꓴ ꓦ ꓗꓷ ꓠꓹ ꓟ ꓢꓯꓼ ꓕꓵꓼ_ ꓡꓳ꓿ ꓪꓳ-ꓓꓲ-ꓢꓲ ꓘꓴ ꓜꓲꓼ ꓞꓳ ꓟꓸ ꓒ ꓟꓸ ꓟ ꓐꓴ ꓠꓬ ꓬꓲ ꓪ ꓗꓴꓷꓼ ꓗꓪ ꓟ ꓘꓴ ꓜꓲ ꓞꓳ ꓗꓪ ꓟꓬꓱꓽ ꓟꓽ ꓟꓯ ꓧꓶꓸ ꓕꓯ꓾ ꓠꓱꓸ ꓐꓯ ꓶꓼ ꓥꓳꓽ ꓟꓬꓱꓽ ꓬꓰ ꓖꓴ ꓗꓪ (3) ꓘꓳꓼ ꓟꓬꓱꓽ ꓬꓰ ꓠ ꓗ_ ꓡꓳ꓿ ꓕꓱ ꓟ ꓠꓽ ꓘꓴ ꓜꓲꓼ ꓞꓳ ꓟꓸ ꓒ ꓐꓴ ꓪꓴ-ꓢ ꓟꓬꓱꓽ ꓬꓰ_ ꓟ ꓗꓪ ꓤꓹ ꓓꓰꓼ ꓡꓰ ꓝꓲ_ ꓟ ꓕꓲ ꓕꓳꓼ ꓥ ꓡꓳ꓿ ꓪꓴ-ꓢ ꓟꓬꓱꓽ ꓬꓰ ꓠꓹ ꓟ ꓢꓲ ꓚꓰꓸ ꓟꓶ ꓡꓰ ꓢꓴ ꓞꓳ ꓡꓱ ꓤ ꓐꓴ ꓠꓬ꓾ ꓬꓲ ꓪ ꓟꓲ ꓙꓬ ꓙ ꓖꓴ ꓗꓪ ꓬꓲ ꓪ ꓐꓱ ꓶ ꓟꓬꓱꓺ ꓓꓳꓽ ꓐꓰ ꓐꓳꓺ ꓶꓼ ꓟꓽ ꓙꓳ ꓟ ꓔꓯ ꓢꓷ ꓔ_ ꓡꓳ꓿ ꓢꓯꓼ ꓕꓵꓼ ꓪꓴ ꓧꓶ ꓠ ꓗ_ ꓟ_ ꓐꓰ꓾ ꓙꓲꓻ ꓣꓴ ꓓꓴ ꓬꓲꓸ ꓫꓵꓽ ꓬꓲ ꓙꓰ ꓔꓳꓹ ꓜꓳꓽ ꓠ ꓗ_ ꓟ_ ꓐꓰ꓾ ꓣꓱꓽ ꓬꓯꓼ_ ꓠꓬ ꓚꓲ ꓛꓬ ꓢꓯꓼ ꓟꓬ ꓖꓶ ꓠ ꓗ_ ꓟ ꓔꓯ ꓥ_ ꓟꓲ ꓬꓲ ꓪ ꓢꓷꓸ ꓔ_ ꓡꓳ꓿ ꓖꓳ ꓡꓱ ꓥ_ ꓟꓲ ꓬꓲ ꓪ ꓠꓬ ꓝꓲ ꓓꓴ ꓐꓴ ꓦꓬ ꓠꓬꓲ ꓗꓪ ꓟ_ ꓡꓰ ꓐꓰ꓾ ꓠꓬꓲ ꓣꓳ ꓕꓲ ꓜꓴ꓾ ꓐꓰ ꓶꓼ ꓓꓳꓽ ꓟꓬꓱꓽ ꓣꓱꓽ ꓬꓰ_ ꓡꓳ꓿ 
	ꓬꓲ ꓪ ꓚꓲꓸ ꓛꓬ ꓠꓬ ꓶꓼ ꓓꓳꓽ ꓟꓬꓱꓽ ꓬꓰ ꓢꓴ ꓥ_ ꓟ ꓙ ꓖꓴ ꓢꓴ ꓔꓯ ꓐꓯ ꓖꓶ ꓗꓷ ꓕꓯ ꓠꓽ꓾ ꓬꓲ ꓪ ꓶꓼ ꓓꓳꓽ ꓟꓬꓱꓽ ꓠꓬ ꓫꓴꓺ ꓡꓰ_ ꓟ ꓥ ꓡꓳ꓿ ꓖꓳ ꓡꓱ ꓠꓬꓲ ꓬꓲ ꓪ ꓠꓬ꓾ ꓬꓲ ꓪ ꓢꓷꓸ ꓔ ꓟ ꓖꓳ ꓓꓱꓽ ꓦꓵꓻ ꓓꓴ ꓟꓬꓱꓽ ꓬꓰ ꓢꓲ ꓘꓳ ꓫꓱ ꓫꓱ_ ꓐꓰ ꓶꓼ ꓓꓳꓽ ꓟꓬꓱꓽ ꓬꓰ_ ꓡꓳ꓿ ꓬꓲ ꓪ ꓠꓬ ꓒꓵꓽ_ ꓟ ꓟꓶꓺ_ ꓐꓰ꓾ ꓖꓪꓽ ꓓꓴ ꓓꓱꓼ ꓓꓴ ꓒꓵꓽ ꓡꓳ ꓔꓯꓹ ꓔ ꓟ ꓗꓪ ꓐꓰ꓾ ꓬꓲ ꓪ ꓔꓯ ꓠꓬ ꓶꓻ ꓡꓯꓼ ꓬꓰ ꓢꓴ ꓥ ꓡꓳ꓾ ꓐꓰ ꓓꓵꓽ ꓙ ꓢꓲ꓾ ꓶꓼ ꓓꓳꓽ ꓟꓬꓱꓽ ꓬꓰ ꓢꓴ ꓔꓯ ꓠꓲꓹ ꓜꓳꓺ_ ꓟ ꓞꓳ ꓤ ꓐꓴ ꓥ_ ꓟꓲ ꓬꓲ ꓪ ꓔꓯ ꓘꓳ ꓣꓴ ꓡ_ ꓡꓳ꓿ ꓬꓲ ꓪ ꓙꓰ_ ꓟ ꓙ ꓖꓴ ꓗꓪ ꓢꓲ ꓫꓬ ꓕꓳ ꓶ ꓕꓲ ꓑꓷꓠ꓾ ꓥ ꓠꓬ ꓕꓲ ꓐꓱꓻ ꓤ ꓔꓯ ꓔꓯꓹ ꓔ ꓢꓲ꓾ ꓢꓲ ꓫꓬ ꓟꓸ ꓟꓲ ꓢꓷ ꓠꓲꓹ ꓫꓵ ꓢꓴ ꓐꓴ ꓔꓯ ꓖꓶꓽ ꓔꓲ ꓬꓰ_ ꓡꓳ꓿ 
	ꓶꓼ ꓓꓳꓽ ꓟꓬꓱꓽ ꓬꓰ ꓢꓴ ꓕꓱ ꓕꓲ ꓧꓳꓽ ꓠꓬ꓾ ꓛꓲ ꓠꓲ ꓟꓽ ꓓꓱꓼ꓾ ꓐꓵ ꓞꓶ ꓐꓰꓽ ꓖꓪꓽ ꓢꓲ ꓟꓬꓱꓽ ꓬꓰ_ ꓥ_ ꓟꓲ꓾ ꓡꓳ ꓒꓱ ꓓꓽ ꓟ_ ꓐꓰ ꓶꓽ ꓤ ꓟ ꓟꓵꓽ ꓗꓪ ꓶꓼ ꓓꓳꓽ ꓟꓬꓱꓽ ꓬꓰ ꓐ ꓡ_ ꓡꓳ꓿ ꓬꓲ ꓪ ꓙꓰ ꓗꓷ ꓟ ꓙ ꓖꓴ ꓚꓺ ꓚꓺ ꓗꓪ ꓘꓴ ꓜꓲꓼ ꓞꓳ ꓖꓪꓺ ꓡ_ ꓡꓳ꓿ ꓙꓲ-ꓢꓴ ꓐꓱ ꓶ ꓢꓯꓼ ꓟꓬ ꓔꓶꓺ ꓢꓴ ꓐꓴ ꓬꓲ ꓪ ꓫꓵꓽ ꓠꓬ ꓔꓱꓹ ꓚꓵꓺ_ ꓟ ꓔꓯ ꓢꓷ ꓙ ꓟꓳ ꓙ ꓔꓬ_ ꓡꓳ꓿ ꓞꓳ ꓤ ꓐꓴ ꓠꓬ ꓪꓴ-ꓢ ꓐꓯ ꓘꓶꓽ ꓔꓯ ꓘꓳ ꓫꓱ ꓫꓱ_ ꓐꓰ ꓘꓳ ꓣꓴ_ ꓡꓳ꓿
	ꓙꓳ_ ꓟ ꓮꓽ ꓙꓵꓽ ꓬꓲ ꓡꓳꓹ ꓬꓰ ꓝꓲ ꓠꓬ ꓶꓽ ꓤ ꓟꓽ ꓛꓺ ꓟ ꓔꓯ ꓪꓳ-ꓓꓲ-ꓢꓲ ꓐꓴ ꓙꓵꓻ_ ꓡꓳ꓿ ꓢꓲ ꓫꓬ ꓕꓳ ꓶ ꓔꓯ ꓬꓲ ꓪ ꓢꓳꓺ ꓔꓬ ꓕꓯ꓾ ꓞꓳ ꓤ ꓐꓴ ꓔꓯ ꓙꓰ ꓢꓲ ꓶꓼ ꓓꓳꓽ ꓫꓱꓹ ꓓꓳꓽ ꓚꓺ ꓟꓸ ꓖꓶ ꓠꓹ ꓟ ꓠꓬ ꓬꓲ ꓪ ꓚꓲ ꓛꓬ ꓶꓻ ꓥ ꓟ ꓔꓯ ꓬꓲ ꓪ ꓙ ꓜꓲꓼ ꓡꓰ_ ꓡꓳ꓿ ꓬꓲ ꓪ ꓠꓬ ꓙꓲ-ꓢꓴ ꓔꓯ ꓙꓵꓻ_ ꓟ ꓗꓪ ꓐꓰ ꓠꓲꓹ ꓗꓴꓺ ꓓꓴ꓾ ꓥꓳꓺ ꓡꓳꓸ ꓓꓴ_ ꓐꓰ ꓢꓲ ꓡꓲ ꓟ ꓟꓶ ꓢꓲ꓾ ꓒꓳꓹ ꓒꓶ ꓐꓴ ꓬꓲ ꓪ ꓠꓯ ꓞꓲꓹ ꓟ ꓡꓰ ꓑꓲꓸ ꓞꓹ_ ꓟ ꓟꓵꓽ ꓗꓪ ꓠꓬꓲ ꓟꓳ ꓓꓴ ꓣꓳꓺ ꓖꓶ ꓠꓹ ꓟ ꓬꓲ ꓪ ꓠꓲꓹ ꓡꓱꓻ ꓔꓬ_ ꓡꓳ꓿
	ꓒꓳꓹ ꓒꓶ ꓪꓴꓸ ꓓꓵ ꓣꓱꓽ ꓢꓴ_ ꓐꓰ ꓬꓲ ꓠꓯꓸ ꓘꓪ ꓗꓪ ꓟ ꓔꓲꓺ ꓒ ꓐꓴ ꓡꓰ ꓧꓳꓽ_ ꓟ ꓠꓯꓸꓼ ꓗꓪ꓾ ꓦ ꓕꓲ ꓒꓳꓹ ꓗꓪ ꓟ ꓝꓴꓲ ꓔꓯ ꓠꓬ꓾ ꓧꓪꓽ ꓖꓳ ꓓꓱꓽ ꓫ ꓙꓵꓽ ꓜꓲꓽ_ ꓟ ꓗꓪ ꓐꓰ ꓫꓬ ꓡꓰ ꓝꓲ ꓐ ꓡ_ ꓡꓳ꓾ ꓐꓰ ꓟꓸ ꓖꓶ_ ꓡꓳ꓿ ꓢꓯꓼ ꓟꓬ ꓝꓸ ꓟꓶ ꓠꓹ ꓟ ꓠꓬ꓾ ꓬꓰ_ ꓟ ꓟꓬꓱꓽ ꓗꓪ ꓐꓰ ꓥ ꓡꓳ꓾ ꓐꓰ ꓟꓸ ꓖꓶ ꓔꓬ ꓠꓬꓲ꓾ ꓞꓳ ꓤ ꓠꓬ ꓚꓲ ꓛꓬ ꓔꓯꓸ_ ꓡꓰꓽ ꓡꓳꓸ_ ꓟ ꓑꓶ ꓓꓴ ꓓꓻ ꓡꓰ ꓓꓴ ꓟꓽ ꓙꓳ꓿ ꓞꓳ ꓤ ꓮꓽ ꓬꓲꓸ ꓔꓴꓺ ꓣꓳ ꓠꓬ ꓦꓲꓻ ꓗꓳꓹ ꓤꓽ ꓗꓪ ꓔꓬ ꓢꓲ ꓦꓬ ꓠꓬꓲ ꓒꓬꓹ ꓗꓷ_ ꓡꓳ꓿ (ꓦꓲꓻ ꓗꓳꓹ ꓤ ꓕꓱ ꓟ ꓠꓬ꓾ ꓥꓶꓺ_ ꓟ ꓟꓬꓱꓽ ꓬꓲ ꓫꓵꓽ ꓬꓲ ꓙꓰ ꓐꓰ ꓗꓹ ꓛꓲ ꓓꓴ ꓬꓲ ꓫꓵꓽ ꓬꓲ ꓙꓰꓽ ꓔꓯ_ ꓐꓰ ꓧꓹ ꓗꓷ ꓢꓲ꓾ ꓦꓻ ꓫꓵꓽ ꓪꓴ ꓔꓯ ꓓꓵ ꓙ ꓖꓪꓽ ꓠꓬꓲ ꓖꓴ ꓥ ꓡꓳ꓿ ꓩꓴꓹ ꓦꓲꓻ ꓔꓯ ꓫꓱꓸ_ ꓡꓳ꓿) ꓞꓳ ꓤ ꓐꓴ ꓠꓬ ꓪꓴ-ꓢ ꓬꓲ ꓦꓶꓻ ꓠꓲꓹ ꓔꓯ ꓙꓳꓺ ꓠꓬꓲ꓾ ꓜꓽ ꓓꓴ ꓚꓲꓸ_ ꓟ꓾ ꓣꓱꓽ ꓓꓴ ꓟꓴ ꓓꓴ ꓔꓯ ꓠꓲꓸ ꓠꓲꓸ ꓤ ꓣꓱꓽ_ ꓟ (ꓚꓮꓥꓽ_ ꓟ)꓾ ꓕꓲ ꓦꓬꓼ ꓡꓱꓸꓼ ꓟꓽ ꓬꓲꓼ ꓔ ꓔ ꓪ ꓘꓴ_ ꓟ꓾ ꓒꓼ ꓞꓹ ꓟ ꓭ ꓘꓴꓸ ꓕꓯ ꓢꓲ ꓗꓪ ꓟꓳꓼ ꓞꓹ_ ꓟ꓾ ꓶꓽ ꓤ ꓓꓴ ꓓꓳ ꓢꓲ ꓪꓴꓸ ꓓꓵ ꓕꓱꓼ_ ꓟ꓾ ꓕꓱ ꓟꓬ ꓫꓵꓽ ꓔꓯ ꓣꓱꓽ ꓬꓰ ꓗꓷ ꓥ_ ꓟꓲ꓾ ꓮꓸ ꓫꓵꓽ ꓥꓳꓺ ꓡꓳꓸ ꓓꓴ ꓛꓲꓺ ꓡꓯꓼ ꓔꓯ ꓡꓳꓸ ꓟꓽ ꓟꓳ ꓟꓳ꓾ ꓫꓵꓻ ꓙꓰ ꓖꓴ_ ꓡꓳ꓿ 

ꓙꓲ-ꓢꓴ ꓔꓯ ꓖꓴꓺ ꓟꓳꓸ ꓖꓶ ꓪ ꓡꓰ_ ꓟ ꓝꓴꓲ ꓙꓳ ꓢꓴ

	ꓪꓳ-ꓓꓲ-ꓢꓲ ꓐꓴ ꓠꓬ ꓦ ꓗꓪ ꓟꓷꓼ ꓢꓲꓼ ꓔꓬ ꓢꓴ ꓔꓯ ꓙ ꓟꓳ ꓘꓶ ꓕꓱꓹ ꓞꓹ ꓟ ꓢꓲꓺ ꓡꓲ ꓟ ꓶꓼ ꓓꓳꓽ ꓔꓯ ꓚꓺ ꓟꓸ ꓖꓶ ꓢꓲ꓾ ꓢꓯꓼ ꓟꓬ ꓝ ꓟꓶ ꓠꓹ ꓟ ꓐꓱ ꓶ ꓕꓲ ꓟ_ ꓡꓰꓽ ꓟ ꓥꓳꓺ ꓡꓳꓸ ꓓꓴ ꓥ ꓟ ꓙꓲ-ꓢꓴ ꓔꓯ ꓖꓴꓺ ꓟꓳꓸ ꓖꓶ ꓠꓲꓹ ꓫꓵ_ ꓡꓳ꓿ ꓙꓲꓻ_ ꓟ ꓟꓬꓱꓽ ꓡꓰ ꓝꓴꓲ ꓖ ꓖꓶ ꓟꓶ_ ꓡꓳ꓾ ꓐꓰ ꓞꓳ ꓤ ꓮ ꓟꓬꓹ ꓙꓵꓻ ꓘꓳ ꓣꓴ ꓔ ꓟ ꓚꓱꓹ ꓠꓬ꓾ ꓥꓳꓽ ꓡꓰ_ ꓟ ꓙꓵꓻ ꓚꓱꓹ ꓕꓯ ꓢꓲ ꓗꓪ ꓬꓲ ꓚꓰꓺ ꓬꓰ ꓔ ꓟ ꓥ ꓡꓳ꓿ ꓫꓵꓻ ꓢꓲ ꓢꓯꓸ ꓬꓲꓼ ꓡ ꓗꓷ ꓟ ꓙꓲ-ꓢꓴ ꓡꓰ ꓬꓰ ꓗꓷ_ ꓟ ꓟꓬꓱꓽ ꓠꓬ ꓙꓲ-ꓢꓴ ꓢꓲꓺ ꓤ ꓐꓴ ꓙꓵ ꓠꓲꓹ ꓦꓲꓻ ꓚꓰꓺ ꓥ ꓡꓳ꓿ ꓙꓲ-ꓢꓴ ꓔꓯ ꓪꓽ ꓪꓴꓽ ꓘꓳꓹ ꓔꓬ ꓟ ꓦꓻ ꓢꓯꓼ ꓟꓬ ꓠꓬ꓾ ꓖꓳ ꓓꓱ ꓗꓪ ꓝꓸ ꓞꓹ_ ꓟ ꓡꓯꓼ ꓗꓸ꓾ ꓥ ꓠꓬ ꓛꓱꓼ ꓡꓱ ꓚꓺ ꓡꓯ ꓗꓸ_ ꓡꓰ ꓐꓰ ꓗꓹ_ ꓡꓳ꓿
	ꓒꓳꓹ ꓒꓶꓽ ꓐꓰ ꓬꓲ ꓠꓯꓸ ꓘꓪ ꓗꓪ ꓟ ꓒꓳꓹ ꓒꓶ ꓤ ꓐꓴ ꓟꓸ ꓖꓶ_ ꓟ ꓟꓸ ꓟꓲꓽ ꓡꓰ ꓪꓴ-ꓢ_ ꓐꓰ ꓙꓲ-ꓢꓴ ꓔꓯ ꓙꓳꓺ ꓙꓳꓺ ꓟꓴ ꓗꓹ ꓟ ꓢꓲꓺ ꓕꓲꓽ ꓟ_ ꓡꓰ ꓐꓰ ꓡꓳꓸ ꓟꓳ ꓝꓲ_ ꓡꓳ꓿ ꓐꓹ ꓐ ꓪꓴ-ꓢ_ ꓐꓰ ꓙꓲ-ꓢꓴ ꓠꓬ ꓞꓳ ꓤ ꓐꓴ ꓔꓯ ꓫꓱꓸ ꓤ ꓙ ꓗꓳ ꓠꓲꓹ ꓟꓽ ꓙꓳ ꓠꓬꓲ꓾ ꓒꓳꓹ ꓒꓶꓽ ꓐꓴ ꓙꓵꓻ ꓚꓱꓹ ꓔꓯ ꓘꓳ ꓣꓴ ꓠ ꓗꓹ ꓟ_ ꓡꓰ ꓐꓰ ꓡꓳꓸ ꓓꓳ ꓡ ꓝꓲ_ ꓡꓳ꓿ ꓔꓱꓹ ꓚꓵꓺ_ ꓟ ꓟꓸ ꓟꓲ ꓡꓰ ꓠꓲꓹ ꓟ ꓗꓪ ꓗꓸ ꓬꓯꓼ ꓗꓷ ꓢꓴ ꓐꓴ ꓠꓽ꓾ ꓝꓴꓲ ꓙꓳ ꓢꓴ ꓠꓬ ꓪꓴ-ꓢ ꓔꓯ ꓔꓱꓹ ꓔꓱꓹ ꓐꓰ ꓠꓶꓽ ꓙꓰ ꓢꓲ꓾ ꓚꓲ ꓛꓬ  ꓝꓴꓲ ꓔꓯ ꓣꓷꓠ ꓛꓵ_ ꓡꓳ꓾ ꓐꓰ ꓘꓳ ꓣꓴ ꓔ ꓢꓲ꓾ ꓪꓴ-ꓢ ꓔꓯ ꓠꓶꓽ ꓙꓰ_ ꓟ ꓚꓱꓹ ꓗꓪ ꓢ-ꓓꓯ ꓡꓰ ꓗꓽ ꓔ ꓟ ꓚꓬꓹ ꓔꓯ ꓒꓬꓹ ꓩꓴ ꓗꓷ ꓠꓲꓹ ꓫꓵ_ ꓡꓳ꓿ 

ꓢ-ꓓꓯ ꓗꓴꓷꓼ ꓗꓪ ꓓꓶꓽ ꓓꓵꓽ ꓙꓰ_ ꓟ 

	ꓪꓳ-ꓓꓲ-ꓢꓲ ꓶꓼ ꓓꓳꓽ ꓟꓬꓱꓽ ꓬꓰ ꓢꓴ ꓠꓬ꓾ ꓬꓲ ꓪ ꓡꓰ ꓢꓲ ꓫꓬ ꓕꓳ ꓶ ꓗꓪ ꓐꓰ ꓔꓯꓺ ꓐꓳ ꓔ ꓟ ꓕꓳ ꓶ ꓔꓯ ꓮꓽ ꓘꓶꓸ ꓤ ꓟꓳ ꓢꓲ꓾ ꓑꓶꓺ ꓖꓶ_ ꓡꓳ꓿ ꓙꓲ ꓫꓬ_ ꓟ ꓟꓲꓽ ꓟꓲ ꓠꓬ ꓠꓻ ꓔꓯ ꓓꓻ ꓡꓰ ꓝꓲ ꓐ ꓡ_ ꓟ ꓪꓽ ꓠꓬꓲ_ ꓟ  ꓢꓯꓼ ꓪ ꓐꓰ ꓕꓲ ꓛꓳꓻꓼ꓾ ꓞꓳ ꓤ ꓠꓲꓹ ꓟ ꓗꓪ ꓡꓬꓸ ꓖꓶ ꓐ ꓡ_ ꓗꓪ ꓛꓲ꓾ ꓔꓱꓹ ꓚꓵꓺ_ ꓟ ꓠꓬꓲ ꓟꓳ ꓓꓴ ꓠꓬ ꓠꓯ ꓞꓲꓹ ꓟ ꓡꓰ ꓑꓲꓸ ꓞꓹ ꓟ ꓞꓳ ꓤ ꓠꓲꓹ ꓟ ꓠꓯꓸꓼ ꓗꓪ ꓬꓲꓻ ꓓꓵꓽ ꓙꓰ_ ꓡꓳ꓿ ꓶꓼ ꓓꓳꓽ ꓚꓺ ꓢꓴ ꓡꓰ ꓟꓸ ꓟꓲ ꓝꓲ ꓕꓲ ꓐꓱ ꓔꓯ ꓵꓺ ꓟꓸ ꓖꓶ_ ꓕꓯ꓾ ꓠꓺ ꓠꓹ ꓢꓴ ꓠꓬ ꓮꓽ ꓟꓬꓹ ꓧꓪꓹ ꓑ ꓙ ꓠꓲꓹ ꓫꓵ_ ꓠꓬꓲ꓾ ꓬꓲ ꓪ ꓔꓯ ꓮꓽ ꓟꓬꓹ ꓧꓪꓹ ꓵꓺ ꓟꓸ ꓖꓶ_ ꓡꓳ꓿ 
	ꓝꓴꓲ ꓙꓳ ꓢꓴ ꓕꓲ ꓣꓳ ꓐꓱ ꓶ ꓠꓱ ꓐꓯ ꓞꓳ ꓤ ꓕꓲ ꓣꓳ ꓡꓰ꓾ ꓥ ꓠꓬ ꓟꓴ ꓗꓪ ꓝꓲ ꓓꓴ ꓡꓰ ꓜꓲꓽ ꓟꓳꓽ ꓬꓰ ꓙ_ ꓟ ꓠꓬ ꓬꓲꓸ ꓖꓳꓽ ꓥ ꓟ ꓔꓯ ꓞꓳ ꓤ ꓐꓴ ꓮꓽ ꓤ ꓤ ꓐꓰ ꓢꓷ ꓡꓰ_ ꓡꓳ꓿ ꓬꓲ ꓪ ꓠꓲꓹ ꓟ ꓠꓯꓸꓼ ꓗꓪ ꓠꓬꓲ ꓟꓳ ꓓꓴ ꓡꓬꓸ ꓡ ꓢꓲ꓾ “ꓙꓲ-ꓢꓴ ꓠꓬ ꓥꓪ ꓔꓲꓺ ꓒ ꓥ ꓢꓲ꓾ ꓬꓲ ꓫꓵꓽ ꓠꓬ ꓥꓪ ꓝꓴꓲ ꓐꓱ ꓶ ꓔꓲꓺ ꓓꓴ ꓥ ꓡꓳ꓾” ꓐꓰ꓾ ꓗꓹ ꓛꓲ ꓠꓲꓹ ꓡꓰ ꓬꓲ ꓪ ꓘꓴꓻ ꓔꓴ ꓡ_ ꓡꓳ꓿ ꓬꓲ ꓪ ꓕꓯ ꓢꓲ ꓗꓪ ꓡꓬꓸ ꓡ_ ꓟ ꓠꓬꓲ ꓟꓳ ꓓꓴ ꓛꓲꓺ ꓡꓯꓼ ꓠꓬ ꓮꓽ ꓘꓶꓸ ꓢꓯꓼ ꓙꓳ_ ꓟ ꓑꓶ ꓓꓴ꓾ ꓬꓲ ꓪ ꓠꓬ ꓟꓴ ꓗꓪ ꓗꓪ ꓦꓽ ꓡ ꓡ ꓛꓵꓽ ꓓꓯꓺ ꓙꓰ ꓔꓬ ꓟ_ ꓡꓰ ꓐꓰ ꓘꓳ ꓣꓴ ꓟꓶ_ ꓡꓳ꓿ ꓫꓵꓻ_ ꓟ ꓔꓯ ꓙꓳꓺ_ ꓟ ꓠꓲꓹ ꓟ ꓠꓬ ꓒꓲꓼ ꓬꓰ ꓢꓲ꓾ ꓐꓱ ꓓꓴꓽ ꓗꓪ ꓡꓴꓸ ꓞꓹ ꓟ ꓗꓪ ꓐꓰ ꓙꓲ-ꓢꓴ ꓟꓬꓱꓺ ꓓꓳꓽ ꓓꓳ ꓡ_ ꓕꓯ ꓠꓽ꓾ ꓮ ꓟꓶ ꓕꓱ ꓕꓲ ꓝꓲꓸ ꓗꓪ ꓐꓱ ꓓꓴꓽ ꓐꓱ ꓬꓰ ꓝꓲ ꓡ_ ꓥ_ ꓟꓲ ꓙ ꓖꓳꓼ ꓓꓴ ꓟꓽ ꓙꓳ꓾ ꓐꓰ ꓬꓲ ꓪ ꓘꓳ ꓣꓴ ꓟꓶ_ ꓡꓳ꓿ 
	ꓕꓲ ꓧꓪꓹ ꓧꓪꓹ ꓠꓬ ꓡ ꓞꓳ ꓕꓲ ꓣꓳ ꓔꓯ ꓙꓰ ꓢꓲ꓾ ꓕꓲ ꓧꓪꓹ ꓧꓪꓹ ꓠꓬ ꓞꓳ ꓜꓴꓻ ꓔꓬ ꓗꓪ ꓙꓰ ꓢꓲ꓾ ꓢꓲ ꓡꓲ ꓟ ꓠꓬꓲ ꓖꓴ ꓗꓪ ꓢꓲ ꓫꓬ ꓕꓳ ꓶ ꓔꓯ ꓵꓺ ꓢꓳꓺ_ ꓡꓳ꓿ ꓕꓱ ꓡꓱ ꓬꓰ ꓢꓲ ꓕꓲ ꓦꓬꓼ ꓟꓲ ꓕꓯ ꓫꓬꓽ ꓡ_ ꓟ ꓙꓳ_ ꓡꓳ꓿ “ꓥꓪ ꓬꓰ_ ꓟ ꓟꓬꓱꓽ ꓔꓯ ꓪꓴ-ꓢ ꓘꓳ ꓣꓴ_ ꓡ? ꓪꓴ-ꓢ ꓠꓬ ꓥꓪ ꓔꓯ ꓣꓱꓽ ꓛꓰ ꓖꓶ ꓡ_ ꓥꓳ ꓪ? ꓥꓪ ꓝꓴꓲ ꓔꓯ ꓬꓲ ꓖꓽ ꓖꓶ_ ꓥꓳ ꓪ?” ꓐꓯ_ ꓟ ꓠ ꓠꓬꓲ ꓘꓶ ꓔꓯ ꓠ ꓠꓬꓲ_ ꓡꓳ꓿ ꓖꓳ ꓡꓱ ꓢꓲ꓾ “ꓢꓯꓼ ꓕꓵꓼ ꓪꓴꓽ ꓧꓶ ꓢꓲ꓾ ꓡꓲꓽ_ ꓟ ꓶꓻ ꓓꓽ ꓟ ꓟꓯ ꓢꓴ ꓠꓴ ꓪ ꓮ ꓙꓵꓽ ꓠꓬ꓾ ꓥꓪ ꓔꓯ ꓡꓯ꓾ ꓖꓳ ꓡꓱ ꓠꓬ ꓥꓪ ꓠꓴꓻ ꓪ ꓔꓯ ꓪꓴꓽ ꓧꓶ ꓠꓽ ꓝꓲ_ ꓥꓳ꓾” ꓐꓯ_ ꓟ ꓟꓸ ꓟꓲ ꓝꓲ ꓔꓯ ꓟꓽ ꓠꓽ ꓠꓽ ꓵꓺ_ ꓡꓳ꓿ 
	ꓗꓹ ꓛꓲ ꓔꓬ ꓟ ꓙꓵꓻ ꓢꓴ ꓖꓳ ꓕꓲ ꓧꓳꓽ ꓠꓬ ꓬꓲ ꓪ ꓔꓳꓹ ꓜꓳꓽ ꓗꓷ ꓟ ꓫꓵꓽ ꓪꓴ ꓔꓯ ꓐꓯ ꓖꓶ ꓠꓹ ꓟ_ ꓐꓰ ꓠꓬꓲ ꓟꓳ ꓓꓴ ꓣꓳꓺ ꓖꓶ ꓠꓹ ꓟ꓾ ꓬꓲ ꓪ ꓔꓬ ꓖꓴ ꓟꓵꓽ ꓗꓪ ꓬꓲꓼ ꓡ_ ꓡꓳ꓿ ꓬꓲ ꓪ ꓠꓬ ꓔꓱꓹ ꓚꓵꓺ_ ꓟ_ ꓐꓰ ꓕꓲ ꓞꓲꓼ ꓕꓲ ꓑ ꓟ ꓢꓯꓼ ꓟꓬ ꓙ ꓖꓴ ꓔꓯ ꓧꓪꓺ ꓟꓶ ꓗꓷꓳ꓿ ꓔꓱꓹ ꓚꓵ_ ꓟ ꓔꓯ ꓟꓷꓼ ꓢꓲꓼ ꓔꓬ ꓢꓴ ꓖꓳ ꓕꓲ ꓧꓳꓽ ꓔꓯ ꓪꓴ-ꓢ ꓐꓯ ꓘꓶ ꓡꓰ ꓠꓬꓲ ꓟꓳ ꓓꓴ ꓣꓳꓺ ꓖꓶ ꓗꓷꓳ꓿
	ꓔꓱꓹ ꓚꓵꓺ_ ꓟ ꓬꓲ ꓝꓲ ꓓꓴ (ꓶꓼ ꓓꓳꓽ ꓚꓺ ꓢꓴ) ꓠꓬ ꓫꓱꓽ ꓙꓲꓽ ꓙꓳ_ ꓟ ꓚꓱꓹ ꓗꓪ ꓡꓯ ꓫꓵ ꓙꓰ_ ꓡꓳ꓿ ꓬꓰ ꓠ ꓗ_ ꓟ ꓟꓬꓱꓽ ꓔꓯ ꓡꓯ ꓫꓵ ꓬꓰ_ ꓡꓳ꓿ ꓶꓼ ꓓꓳꓽ ꓠ ꓠꓹ ꓢꓴ ꓥ_ ꓟꓲ ꓬꓲ ꓮ ꓡꓲ ꓗꓪ ꓐꓰ ꓡ ꓢꓲ ꓮ ꓡꓲ ꓗꓪ ꓙꓰ_ ꓟ  ꓔꓯ ꓟꓳꓸ ꓟꓽ ꓠ ꓠꓬꓲ꓿ ꓠꓺ ꓠꓹ ꓢꓴ ꓖꓳ ꓕꓲ ꓧꓳꓽ ꓠꓬ ꓬꓲ ꓡꓰ ꓚꓺ ꓟꓸ ꓖꓶ_ ꓟ ꓟꓸ ꓟꓲ ꓔꓯ ꓠꓲꓹ ꓘꓪ ꓫꓵ ꓡꓰ ꓢꓲ꓾ ꓬꓲ ꓔꓯ ꓓꓵꓽ ꓙ ꓟꓬꓽ ꓓꓴ ꓟꓽ ꓙꓳ꓿ ꓝꓲ ꓓꓴ ꓖꓳ ꓕꓲ ꓣꓳ ꓠꓬ ꓟꓴ ꓗꓪ ꓗꓪ ꓐꓰ ꓡ_ ꓟ ꓥ ꓡꓳ ꓟꓽ ꓢꓷ꓾ ꓐꓰ ꓠ ꓠꓬꓲ ꓔꓬ ꓢꓴ ꓙꓳ_ ꓡꓳ꓿ 
	ꓔꓱꓹ ꓚꓵꓺ_ ꓟ ꓓꓳꓽ ꓚꓺ ꓟꓸ ꓖꓶ ꓢꓴ ꓖꓳ ꓕꓲ ꓣꓳ ꓠꓬ ꓶꓽ ꓤ ꓟ ꓟꓵꓽ ꓗꓪ ꓙꓰ_ ꓡꓳ꓿ ꓮ ꓟꓬꓹ ꓧꓪꓹ ꓗꓪ ꓬꓲ ꓠꓬ ꓐꓱꓺ ꓓꓴꓽ ꓗꓪ ꓔꓬ ꓠ ꓗꓷ ꓡꓰ_ ꓡꓳ꓿ ꓮꓽ ꓧꓪꓹ ꓬꓲ ꓪꓳꓽ ꓔꓳꓺ ꓠꓬ ꓬꓲ ꓢꓷ ꓙ ꓟꓳ ꓙ ꓬꓰ_ ꓟ ꓟꓵꓽ ꓔꓳꓸ ꓗꓪ ꓒꓴꓻ ꓛꓹ ꓛ ꓓꓹ ꓐꓭ_ ꓥꓳ꓿ 
	ꓒꓳꓹ ꓒꓶ ꓪꓴꓸ ꓓꓵ ꓣꓱꓽ ꓢꓴ ꓐꓴ ꓠꓬ ꓓꓴ ꓓꓳ ꓢꓲ ꓶꓼ ꓓꓳꓽ ꓚꓺ ꓢꓴ ꓖꓳ ꓕꓲ ꓧꓳꓽ ꓔꓯ ꓙꓲꓻ ꓣꓴꓽ ꓓꓴ ꓕꓲ ꓫꓵꓽ_ ꓡꓰ ꓐꓰ ꓡꓳꓸ ꓟꓳ_ ꓡꓳ꓿ ꓔꓱꓹ ꓚꓵꓺ_ ꓟ ꓟꓸ ꓟꓲ ꓬꓲ ꓠꓬꓲ ꓟꓳ ꓓꓴ ꓠꓬ ꓞꓳ ꓤ ꓐꓴ ꓔꓯ ꓑꓲꓸ ꓞꓹ ꓟ ꓟꓽ ꓔꓱꓹ ꓟ ꓙꓵꓻ ꓚꓱꓹ ꓔꓯ ꓥꓸ ꓩꓴ ꓗꓷ ꓢꓲ꓾ ꓪꓴ-ꓢ ꓕꓲ ꓣꓳ ꓔꓯ_ ꓡꓰꓽ ꓪ ꓪꓴꓽ ꓘꓳꓹ ꓠꓹ ꓟ ꓚꓱꓹ ꓗꓪ ꓖꓴꓺ ꓟꓸ ꓖꓶ ꓔꓬ ꓟ ꓗꓪ ꓐꓰ꓾ ꓡꓳꓹ ꓬꓰ_ ꓕꓯ ꓣꓳ-ꓟ ꓢꓳꓺ ꓙꓵꓽ ꓪ ꓔꓯ ꓐꓬꓺ ꓡꓰ ꓝꓲ_ ꓡꓳ꓿ 
	ꓬꓲ ꓪꓴꓸ ꓟ ꓘꓴ ꓜꓲ ꓞꓳ ꓙꓵꓻ ꓚꓱꓹ ꓔꓯ ꓠꓬꓹ ꓔ ꓢꓴ ꓡ ꓞꓳ ꓕꓱ ꓕꓲ ꓧꓳꓽ ꓠꓬ꓾ ꓣꓳ-ꓟ ꓘꓴ ꓜꓲ ꓞꓳ ꓗꓪ ꓟ ꓛꓬꓻ ꓖꓴ ꓥꓳꓽ ꓖꓴ ꓔꓯ ꓢꓷꓸ ꓙ ꓟꓳ ꓙ ꓢꓴ ꓥ ꓠꓬꓲ꓾ ꓬꓲ ꓪ ꓠꓬ ꓣꓳ-ꓟ ꓢꓳꓺ ꓐꓴ ꓠꓲꓹ ꓜꓳ_ ꓟ_ ꓐꓰ ꓗꓸ ꓧꓪꓺ_ ꓟ ꓔꓯ ꓔꓳꓹ ꓜꓳꓽ_ ꓡꓳ꓿ ꓢꓲ ꓫꓬ ꓕꓳ ꓶ ꓔꓯ ꓡꓳꓺ ꓩꓴ ꓗꓷ ꓠꓹ ꓟ ꓣꓳ-ꓟ ꓢꓳꓺ ꓡꓰ ꓬꓲ ꓪ ꓔꓯ ꓟꓽ ꓓ ꓟꓽ ꓞ ꓬꓰ_ ꓥ_ ꓟꓲ ꓬꓲ ꓪ ꓠꓬ ꓣꓳ-ꓟ ꓢꓳꓺ ꓔꓯ ꓟꓽ ꓓꓽ ꓔꓳꓹ ꓠꓬꓲ꓾ ꓬꓲ ꓪ ꓠꓬ ꓛꓬꓻ ꓖꓴ ꓓꓰꓺ ꓪ ꓡꓰ_ ꓡꓳ꓿ 

ꓣꓳ-ꓟ ꓢꓳꓺ ꓡꓰ ꓪꓴ-ꓓꓲ-ꓢꓲ ꓔꓯ ꓟꓶꓽ ꓬꓰ ꓝꓲ ꓠꓹ ꓟ ꓖꓪ ꓙꓱ ꓞꓷꓹ_ ꓟ

	ꓪꓽ ꓙꓵꓽ ꓗꓪ ꓔꓬ ꓟ ꓪꓴ-ꓢ ꓬꓲ ꓡ ꓞꓳ ꓔꓯ ꓗꓸ ꓧꓪꓺ_ ꓟ ꓠꓬ ꓮ ꓟꓶ ꓪꓴꓸ ꓔꓴ ꓗꓷꓳ꓿ ꓠꓯꓺ ꓕꓺ ꓠꓬꓲ ꓢꓴ ꓠꓬ ꓬꓲ ꓪ ꓔꓯ ꓟꓳ ꓗꓷꓳ꓿ ꓮ ꓟꓬꓹ ꓧꓪꓹ ꓗꓪ ꓬꓲ ꓪ ꓠꓬ ꓚꓲ ꓛꓬ ꓦꓲꓻ_ ꓐꓰ ꓪꓳꓽ ꓐꓱꓺ ꓔꓯ ꓡꓳꓸ ꓔꓲ ꓬꓰ ꓠ ꓗꓷ ꓡꓰ_ ꓡꓳ꓿ ꓬꓲ ꓪ ꓪꓽ ꓘꓴ ꓦꓲ ꓥ_ ꓟꓲ ꓟꓽ ꓠꓽ ꓠꓽ ꓒꓬꓹ ꓩꓴ ꓗꓷ_ ꓟ ꓔꓳꓹ ꓜꓳꓽ_ ꓡꓳ꓿ ꓬꓲ ꓪ ꓠꓬ ꓮꓸ ꓫꓵꓽ ꓛꓬꓻ ꓖꓴ ꓟꓽ ꓙꓳ ꓥ_ ꓟꓲ ꓒꓳꓹ ꓒꓶ ꓪꓴꓸ ꓓꓵ ꓣꓱꓽ ꓢꓴ ꓡꓰ ꓪꓴ-ꓢ ꓔꓯ ꓪꓴꓸ ꓓꓵ ꓟꓽ ꓕꓱꓼ ꓠꓹ ꓟ ꓬꓲ ꓪ ꓔꓯ ꓗꓽ ꓔ ꓠꓬꓲ꓾ ꓬꓲ ꓪ ꓐꓱ ꓶ ꓬꓰ ꓫ ꓓꓴ ꓙꓳ_ ꓡꓳ꓿ ꓣꓳ-ꓟ ꓢꓳꓺ ꓡꓰ ꓪꓴ-ꓢ ꓔꓯ ꓪꓴ ꓓꓵ ꓕꓱꓼ_ ꓟ ꓔꓯ ꓠꓬ ꓛꓬꓻ ꓖꓴ ꓕꓲ ꓫꓵꓽ_ ꓡꓰ ꓐꓰ ꓚꓬꓹ ꓔ ꓠꓬꓲ꓾ ꓪꓳ-ꓓꓲ-ꓢꓲ ꓐꓴ ꓠꓬ ꓠꓲꓽ ꓪ ꓔꓲ_ ꓐꓰ ꓞꓳ ꓤ ꓐꓴ ꓗꓪ ꓐꓰ ꓡ_ ꓟ ꓙꓽ ꓘꓶꓽ ꓓꓴ_ ꓐꓰ ꓘꓶꓻ ꓙꓵꓻ ꓓꓴ ꓔꓯ ꓔꓳꓹ ꓜꓳꓽ ꓪ_ ꓡꓳ꓿
	ꓣꓳ-ꓟ ꓘꓴ ꓜꓲꓼ ꓞꓳ ꓠꓬ ꓬꓲ ꓪ ꓠꓲꓹ ꓜꓳꓺ_ ꓟ ꓪꓳ-ꓓꓲ-ꓢꓲ ꓔꓯ ꓫꓵꓹ ꓩꓴ ꓗꓷ ꓠꓹ ꓟ ꓚꓴꓽ ꓬꓲꓹ ꓓꓶꓽ ꓞꓷꓹ ꓗꓷ ꓢꓲ꓾ ꓬꓲ ꓪ ꓔꓯ ꓠꓬ ꓟꓽ ꓔꓱꓹ ꓟ ꓦ ꓡꓱ ꓜꓴꓻ ꓥ ꓡꓳ꓾ ꓐꓰ ꓐꓯ ꓒꓬꓱꓺ ꓗꓷ_ ꓡꓳ꓿ ꓖꓳ ꓡꓱ ꓢꓲ ꓬꓲ ꓪ ꓔꓯ ꓣꓴꓻ ꓠꓹ ꓟ ꓕꓵꓼ ꓪ ꓥ_ ꓟꓲ ꓐꓯ ꓞꓷꓹ ꓔ_ ꓡꓳ꓿ ꓪꓴ-ꓢ ꓤ ꓠꓱ ꓖꓳ ꓕꓲ ꓧꓳꓽ ꓔꓯ ꓠꓬ꓾ ꓞꓳ ꓐꓴ꓾ ꓟꓽ ꓔꓱꓹ ꓢꓴ꓾ ꓢꓴꓺ ꓔꓴ ꓡ ꓝꓲ ꓢꓴ꓾ ꓐꓰ ꓟꓽ ꓓꓰꓺ꓾ ꓔꓱꓹ ꓚꓵꓺ_ ꓟ ꓮ ꓣꓳ ꓐꓱ ꓗꓪ ꓟ ꓮ ꓣꓳ ꓔꓯ ꓧꓳꓽ ꓪꓴꓸ ꓙꓰ ꓢꓴ꓾ ꓐꓰ꓾ ꓓꓰꓺ_ ꓡꓳ꓿ ꓖꓳ ꓟ_ ꓡꓰꓽ ꓟꓽ ꓞꓲ꓾ ꓣꓳ-ꓟ ꓢꓳꓺ ꓥ ꓕ ꓑꓳꓸ ꓠꓬ ꓪꓳ-ꓓꓲ-ꓢꓲ ꓐꓴ ꓔꓯ ꓓꓶꓽ_ ꓟ ꓗꓪ ꓔꓺ ꓡ ꓠꓹ ꓟ ꓥ_ ꓟꓲ ꓘꓴꓻ ꓔ_ ꓡꓳ꓿ ꓓꓶꓽ ꓡꓯ ꓘꓳ_ ꓟ ꓗꓪ ꓔꓺ ꓢꓴ ꓔꓯ ꓠꓬ꓾ ꓙꓱꓽ ꓔ ꓟ ꓗꓪ ꓐꓰ ꓩꓴꓺ ꓗꓷ ꓖꓶ ꓠꓹ ꓟ_ ꓐꓰ꓾ ꓟꓽ ꓔꓱꓹ ꓟ ꓚꓱꓹ ꓗꓪ ꓐꓰ ꓧꓪꓺ ꓔ ꓟ ꓐꓳꓺ ꓶꓼ ꓔꓯ ꓥ_ ꓟꓲ꓾ ꓒꓴ ꓒꓴ ꓡꓯ ꓡꓯ ꓣꓱꓽ ꓠꓹ ꓟ ꓙꓵꓽ ꓪ ꓖꓶ_ ꓥꓳ꓾ ꓬꓲ ꓪ ꓔꓯ ꓔꓺ ꓙ_ ꓟ ꓙꓵꓽ ꓗꓺ ꓔꓶꓺ ꓖꓶ_ ꓥꓳ꓾ ꓐꓰ ꓙ ꓟꓳ ꓘꓶꓽ ꓖꓶ_ ꓡꓳ꓿ ꓟꓽ ꓔꓱꓹ ꓟ ꓦ ꓡꓱ ꓚꓱꓹ ꓔꓯ ꓘꓳ ꓣꓴ ꓔ ꓢꓴ ꓐꓴ ꓔꓯ ꓢꓰꓼ_ ꓟ ꓗꓪ ꓐꓰ ꓟꓶ_ ꓟ ꓝꓴꓲ ꓔꓯ ꓠꓬ ꓖ ꓖꓶ_ ꓥꓳ꓾ ꓐꓰ ꓐꓯ ꓑꓶꓺ ꓢꓲ ꓟꓯꓼ ꓘꓶꓽ ꓗꓪ ꓔꓺ ꓢꓴ ꓟꓬꓽ ꓡ ꓠꓹ ꓟ ꓬꓰ_ ꓡꓳ꓿ ꓪꓳ-ꓓꓲ-ꓢꓲ_ ꓐꓰ ꓠꓲꓹ ꓧꓳꓹ ꓔ ꓟ ꓮꓽ ꓙꓵꓽ ꓔꓯ ꓥ_ ꓟꓲ ꓒꓬꓹ ꓩꓴ ꓗꓷ ꓢꓲ꓾ ꓬꓲ ꓪ ꓔꓯ ꓮꓽ ꓟ ꓥ_ ꓟꓲ ꓟꓽ ꓬꓰ ꓙ ꓠꓹ ꓟ ꓕꓵꓼ ꓪ ꓐꓯ ꓞꓷꓹ ꓗꓷ_ ꓡꓳ꓿ ꓖꓳ ꓟ_ ꓡꓰꓽ ꓟꓽ ꓞꓲ ꓪꓳ-ꓓꓲ-ꓢꓲ ꓐꓴ ꓔꓯ ꓙꓳ_ ꓟ ꓖꓴꓽ ꓙꓴꓽ ꓔꓯ ꓠꓬ꓾ ꓮꓽ ꓟ ꓥ_ ꓟꓲ ꓣꓴ ꓓ_ ꓡꓳ꓾ ꓐꓰ꓾ ꓕꓵꓼ ꓪ ꓖꓶ ꓗꓷ_ ꓡꓳ꓿ ꓕꓵꓼ ꓪ ꓕꓱ ꓟ ꓠꓽ꓾ ꓙꓲ-ꓢꓴ ꓕꓵꓼ ꓪꓽ ꓟꓽ ꓥ꓾ ꓓꓴꓽ ꓪꓴ ꓟꓶꓻ ꓢꓯꓼ ꓥ ꓡꓳ꓾ ꓐꓯ_ ꓟ ꓔꓲꓺ ꓢꓲꓽ_ ꓡꓳ꓿ ꓙꓲ-ꓢꓴ ꓔꓯ ꓡꓯ ꓐꓳ ꓔꓶ ꓓꓴ ꓗꓪ ꓕꓯꓼ ꓢꓴ꓾ ꓝꓲ ꓓꓴ ꓐꓴ ꓔꓯ ꓢꓰꓼ ꓢꓴ ꓐꓰ꓾ ꓫꓵꓽ ꓢꓲꓼ ꓔꓬ ꓟ ꓠꓲ-ꓣꓳ ꓪ ꓔꓲ ꓔꓯ ꓡꓵꓹ ꓔꓴ ꓖꓶ ꓢꓴ ꓥꓶꓺ_ ꓟ ꓦꓻ ꓠꓬ꓾ ꓪꓴ-ꓢ ꓤ ꓠꓱ ꓐꓴ ꓔꓯ ꓟꓲ ꓠꓯ ꓗꓪ ꓐꓰ ꓫꓵꓹ ꓩꓴ ꓗꓷ ꓠꓹ ꓟ ꓢꓯꓼ ꓕꓵꓼ ꓔꓬ_ ꓡꓳ꓿ ꓪꓴ-ꓢ ꓔꓯ ꓠꓲꓹ ꓠꓵꓻ ꓢꓴ ꓐꓴ ꓠꓬ ꓬꓲ ꓪ ꓔꓯ ꓛꓴꓽ ꓙꓳ ꓢꓴ ꓡꓰ ꓮ ꓘꓶ ꓛꓲ ꓓꓶꓽ ꓔꓬ ꓥ_ ꓟꓲ꓾ ꓔꓱꓹ ꓚꓵꓺ_ ꓟ ꓠꓬꓲ ꓟꓳ ꓓꓴ ꓣꓳꓺ ꓖꓶ ꓠꓹ ꓟ ꓶꓼ ꓥꓳꓽ ꓟꓬꓱꓽ ꓬꓰ ꓢꓴ ꓔꓯ ꓡꓯ ꓫꓵ ꓝꓲ ꓩꓴ ꓗꓷ_ ꓡꓳ꓿ ꓬꓲ ꓪ ꓔꓯ ꓛꓴꓽ ꓙꓳ ꓢꓴ ꓡꓰ ꓖꓼ ꓢꓰꓼ ꓔꓬ ꓥ_ ꓟꓲ꓾ ꓬꓲ ꓪ ꓫꓵꓽ ꓠꓬ ꓫꓵꓸ ꓔ ꓟ ꓶꓼ ꓥꓳꓽ ꓜ ꓫꓵꓸ ꓔꓯ ꓣꓱꓻ ꓡ ꓝꓲ_ ꓡꓳ꓾ ꓬꓲꓸ ꓢꓶꓽ ꓓꓱꓼ ꓡ ꓝꓲ_ ꓡꓳ꓿
	ꓪꓳ-ꓓꓲ-ꓢꓲ ꓐꓴ ꓠꓬ ꓟ-ꓔꓲ-ꓡꓴ-ꓔꓷ ꓦꓬ ꓠꓬꓲ ꓟꓽ ꓛꓲꓺ ꓡ ꓧꓶꓸ ꓕꓯ ꓮꓽ ꓟꓬꓹ ꓘꓳꓼ ꓕꓯ_ ꓡꓰ ꓕꓱ ꓡꓱ ꓐꓰ ꓪꓴ-ꓢ ꓐꓱ ꓶ ꓢꓷꓸ ꓙ ꓟꓳ ꓙ ꓗꓳꓸ ꓡ_ ꓡꓳ꓿ ꓪꓰ-ꓗꓶ-ꓡꓲ-ꓩ (WYCLIFFE) ꓦꓬ ꓠꓬꓲ ꓗꓪ ꓪꓴꓸ ꓔꓴ ꓗꓷ ꓢꓲ꓾ ꓡ ꓞꓳ ꓮ ꓐꓲ ꓦꓬ ꓠꓬꓲ ꓗꓪ ꓬꓲꓸ ꓐꓶꓹ ꓪꓴꓽ ꓡ ꓗꓷ ꓟ_ ꓐꓰ ꓟꓲ ꓠꓯ ꓡꓳꓹ ꓬꓰ_ ꓗꓪ ꓛꓲ ꓣꓱꓽ ꓬꓰ ꓙꓰ ꓠ ꓗꓹ ꓟ꓾ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓬꓲ ꓫꓵꓸ ꓠꓬ ꓦꓬ ꓠꓬꓲ ꓖꓳ ꓟ ꓗꓪ ꓬꓲ ꓪ ꓡꓰ ꓫꓵꓸ ꓔꓲ ꓬꓰ_ ꓡꓳ꓿ ꓟ 11ꓽ28ꓼ 25ꓽ40ꓼ ꓟꓳ 1ꓽ9꓿


































5 ꓕꓱꓺ

ꓬꓳ-ꓦ ꓪꓰ-ꓗꓶ-ꓡꓲ-ꓩ (JOHN WYCLIFFE)

ꓬꓲꓥ-ꓗꓴꓷꓼ ꓗꓪ ꓔꓱꓹ ꓚꓵꓺ_ ꓟ ꓪꓴ-ꓢ ꓠꓬꓲ ꓟꓳ ꓓꓴ ꓡꓬꓸ ꓡ_ ꓟ

	ꓪꓴ-ꓢ ꓠꓬ ꓢꓲ ꓫꓬ ꓕꓳ ꓶ ꓔꓯ ꓮ ꓙꓵꓽ ꓟꓽ ꓟꓶ ꓬꓰ ꓝꓲ꓿ ꓢꓲ-ꓫꓬ-ꓟ-ꓦ ꓡꓵꓹ ꓔꓴꓺ ꓖꓶ_ ꓟ ꓠꓯꓸꓼ ꓗꓪ ꓬꓴ-ꓣꓳ-ꓑ ꓟꓵꓽ ꓗꓪ ꓟ ꓞꓳ ꓤ ꓐꓴ ꓠꓬ꓾ ꓚꓵꓺ ꓔ ꓟ ꓒꓵꓽ ꓡꓳꓺ ꓔꓯ ꓧꓪꓺ ꓟꓰꓹ ꓠꓬꓲ_ ꓟ_ ꓡꓰ ꓐꓰ ꓔꓱꓹ ꓚꓵꓺ_ ꓟ ꓔꓯ ꓧꓪꓺ ꓟꓰꓹ ꓠꓬꓲ_ ꓡꓳ꓿ ꓬꓲ ꓪ ꓠꓬ ꓫꓸ ꓓꓴ ꓙꓳ_ ꓥ_ ꓟꓲ꓾ ꓢꓲ-ꓫꓬ-ꓟ-ꓦ ꓚꓱꓹ ꓖꓴꓺ ꓟꓳꓸ ꓖꓶ_ ꓟ ꓠꓯꓸꓼ ꓗꓪ ꓠꓬꓲ ꓟꓳ ꓓꓴ ꓔꓯ ꓘꓳ ꓣꓴ ꓠꓲꓹ ꓫꓵ_ ꓡꓳ꓿ ꓢꓲ ꓫꓬ ꓕꓳ ꓶ ꓗꓪ ꓟ ꓐꓯ ꓘꓶꓽ ꓮ ꓙꓵꓽ ꓔꓯ ꓬꓲ ꓪ ꓟꓽ ꓙ ꓜꓲꓼ ꓥ_ ꓟꓲ꓾ ꓮꓽ ꓟꓬꓹ ꓘꓳꓼ ꓠꓯꓸꓼ ꓗꓪ ꓑꓲꓸ ꓞꓹ_ ꓟ ꓪꓴ-ꓢ ꓬꓲ ꓔꓱꓹ ꓚꓵꓺ_ ꓟ ꓐꓯ ꓘꓶꓽ ꓔꓯ ꓢꓷꓸ ꓡ_ ꓡꓳ꓿ ꓞꓳ ꓫꓵꓽ ꓥ ꓕ ꓑꓳ ꓔꓯ ꓬꓲ ꓪ ꓥꓳꓽ ꓗꓪ ꓐꓰ ꓢꓲ ꓫꓬ ꓕꓳ ꓶ ꓖꓶ ꓠꓹ ꓟ ꓬꓲ ꓝꓲ ꓛꓲ ꓡ_ ꓡꓳ꓿ ꓕꓲ ꓟꓲ ꓠꓯ ꓡꓱꓸꓼ ꓗꓪ ꓟ ꓗꓴꓷꓼ ꓐꓴ ꓠꓬ ꓢ ꓘꓪ ꓝꓲ ꓔꓯ ꓗꓳꓸ ꓙ ꓙꓰ ꓢꓲ꓾ ꓠꓯꓼ ꓠꓬꓲ ꓟꓳ ꓓꓴ ꓔꓯ ꓡꓳꓸ ꓟꓳ_ ꓡꓳ꓿
	ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓠꓯꓼ ꓗꓴꓺ ꓟ ꓤꓶ ꓠꓬ ꓮꓓ ꓦꓬꓻ ꓘꓳꓼ 14 ꓠꓯꓸꓼ ꓗꓪ ꓬꓲꓥ-ꓗꓴꓷꓼ ꓟꓵꓽ ꓗꓪ ꓣꓳꓺ ꓡ_ ꓡꓳ꓿ ꓖꓳ ꓟ ꓠꓬ ꓪꓰ-ꓗꓶ-ꓡꓲ-ꓩ ꓟꓬꓱꓺ ꓔ ꓢꓴ ꓥ ꓡꓳ꓿ ꓬꓲ ꓠꓬ ꓟꓴꓺ ꓕꓲꓸ ꓢꓳꓺ ꓦꓲ ꓗꓪ ꓕꓳ ꓶ ꓓꓻ ꓢꓴ ꓕꓲ ꓣꓳ ꓥ ꓟ_ ꓡꓰ ꓐꓰ꓾ ꓦꓻ ꓗꓪ ꓥ_ ꓟꓲ ꓠꓲꓹ ꓒꓵꓽ ꓠꓲꓹ ꓡꓱ ꓢꓴ ꓕꓲ ꓣꓳ ꓥ ꓡꓳ꓿ ꓬꓲ ꓠꓬ ꓕꓳ ꓶ ꓟꓸ ꓚꓱꓹ_ ꓐꓰ ꓗꓴꓸ ꓙꓲ ꓙꓳ_ ꓟ ꓓꓵꓽ ꓙ ꓚꓱꓹ ꓢꓷ ꓠꓲꓹ_ ꓐꓰ꓾ ꓦ ꓡꓱ ꓚꓱꓹ ꓗꓺ ꓫꓵꓺ_ ꓐꓰ꓾ ꓡꓳ ꓒꓱꓻ ꓙꓵꓽ ꓗꓺ ꓕꓱ ꓟꓬ ꓫꓵꓽ ꓔꓯ ꓢꓳꓺ ꓔ ꓢꓲ꓾ ꓗꓴꓷꓼ ꓙꓵꓽ ꓚꓱꓹ_ ꓐꓰ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓠꓹ ꓟ ꓐꓱ ꓶ ꓙ ꓖꓶ ꓖꓴ ꓡꓰ ꓢꓴ ꓕꓲ ꓣꓳ ꓥ ꓡꓳ꓿ ꓬꓲ ꓠꓬ ꓕꓳ ꓶ ꓢꓳꓺ ꓦꓲ ꓗꓪ ꓟ ꓟꓸ ꓚꓱꓹ ꓔꓯ ꓙ ꓜꓲꓼ ꓢꓴ ꓥ ꓢꓲ꓾ ꓢꓳꓺ ꓦꓲ ꓟꓸ ꓒ ꓟꓸ ꓟ ꓐꓴ ꓣꓱꓽ ꓠ ꓗ_ ꓟ ꓚꓴꓽ ꓬꓲꓹ ꓢꓷ ꓠꓲꓹ ꓔꓯ ꓥ_ ꓟꓲ ꓢꓷ ꓢꓴ ꓥ ꓡꓳ꓿ ꓖꓳ ꓡꓱ ꓐꓰ ꓙ ꓜꓲꓼ ꓠꓲꓹ ꓢꓷ ꓠꓲꓹ ꓙꓳ ꓢꓴ ꓕꓲ ꓣꓳ ꓥ ꓠꓬꓲ ꓬꓲ ꓔꓯ ꓠꓬ ꓛꓳ ꓒꓯꓹ ꓛꓳ ꓤ ꓐꓴ_ ꓡꓰꓽ ꓟꓽ ꓞꓲ꓾ ꓛꓴꓽ ꓙꓳ ꓢꓴ ꓥ_ ꓟꓲ ꓒꓵꓽ_ ꓡꓳ꓿ ꓬꓲ ꓠꓬ ꓬꓲ ꓔꓯ ꓛꓴꓽ ꓙꓳ ꓢꓴ ꓐꓴ ꓔꓯ ꓔꓳꓹ ꓙ ꓢꓴ ꓬꓲ ꓪ ꓟꓬ ꓢꓶ ꓟꓽ ꓒꓴꓺ ꓟ_ ꓐꓰ ꓢꓯꓼ ꓐ ꓓꓴ ꓔꓯ ꓥꓸ ꓟꓳꓸ ꓖꓶ ꓢꓲ꓾ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓗꓪ ꓬꓲ ꓔꓯ ꓟꓽ ꓔꓳꓹ ꓡ ꓠꓹ ꓟ ꓗꓽ ꓔ ꓐ ꓡ_ ꓡꓳ꓿ 
	ꓪꓰ-ꓗꓶ-ꓡꓲ-ꓩ ꓠꓬ ꓟꓴꓺ ꓕꓲꓸ ꓢꓳꓺ ꓦꓲ ꓗꓪ ꓢꓳꓺ ꓔꓬ ꓕꓯ ꓡꓰ ꓢꓲ ꓫꓬ ꓕꓳ ꓶ ꓔꓯ ꓢꓳꓺ ꓪꓴꓸ ꓔꓴ_ ꓡꓳ꓿ ꓦꓬ ꓠꓬꓲ ꓖꓳ ꓟ ꓧꓶꓸ ꓕꓯ ꓗꓪ꓾ ꓬꓲ ꓠꓲꓹ ꓫꓵꓺ_ ꓟ ꓕꓲ ꓫꓵꓽ ꓙꓳ_ ꓡꓳ꓿ ꓬꓲ ꓠꓲꓹ ꓫꓵ_ ꓟ ꓔꓯ ꓠꓬ ꓕꓳ ꓶ ꓟꓸ ꓚꓱꓹ ꓐꓰ ꓘꓴ ꓜꓲꓼ ꓞꓳ ꓟꓸ ꓚꓱꓹ ꓡꓰ ꓠꓲꓹ ꓘꓪ ꓫꓵ ꓡꓰ ꓝꓲ ꓟꓽ ꓐ ꓡ꓿ ꓢꓲ ꓫꓬ ꓕꓳ ꓶ ꓠꓯꓸꓼ ꓗꓪ ꓬꓲꓸ ꓧꓪꓺ ꓔꓬ ꓟ ꓕꓲ ꓫꓵꓽ ꓔꓯ ꓬꓲ ꓧꓪꓺ ꓟꓶ ꓡꓰ_ ꓡꓳ꓿ ꓖꓳ ꓟ ꓠꓬ꓾ ꓙꓲ-ꓢꓴ ꓠꓬ ꓪꓴ-ꓢ ꓐꓰ ꓞꓳ ꓤ ꓠꓬꓲꓽ ꓗꓴꓸ ꓚꓸꓼ ꓗꓪ꓾ ꓕꓲ ꓔꓲꓸ_ ꓡꓰꓽ ꓟ ꓜꓲꓽ ꓟꓳꓽ ꓥ ꓡꓳ꓾ ꓐꓯ_ ꓟ ꓥ ꓡꓳ꓿ ꓬꓲ ꓡꓰ ꓟꓰꓹ ꓟꓶ ꓗꓷ ꓟ ꓔꓱꓹ ꓚꓵꓺ_ ꓟ ꓟꓸ ꓟꓲ ꓕꓱ ꓟ ꓔꓯ ꓐꓯ ꓒꓬꓱꓺ ꓠꓹ ꓟ ꓬꓲ ꓓꓵꓽ ꓙ ꓞꓷꓹ ꓗꓷ_ ꓡꓳ꓿ 
	ꓪꓰ-ꓗꓶ-ꓡꓲ-ꓩ ꓠꓬ ꓬꓲ ꓪꓴ ꓕꓯ ꓣꓳ-ꓟ ꓘꓴ ꓜꓲꓼ ꓞꓳ ꓔꓯ ꓟꓽ ꓔꓳꓹ ꓥ_ ꓟꓲ꓾ ꓮ ꓤ ꓤ ꓐꓰ ꓒꓳꓹ ꓒꓶꓽ ꓐꓴ ꓛꓬ ꓖꓴ ꓥꓳꓽ ꓖꓴ ꓔꓯ ꓢꓷꓸ ꓡ_ ꓟ ꓑꓶ ꓓꓴ꓾ ꓢꓲ ꓫꓬ ꓕꓳ ꓶ ꓗꓪ ꓟ ꓟꓸ ꓘꓶꓽ ꓔꓯ ꓟꓬꓽ ꓠꓬꓲ ꓟꓸ ꓖꓶ_ ꓡꓳ꓿ ꓣꓳ-ꓟ ꓘꓴ ꓜꓲꓼ ꓞꓳ ꓠꓬ ꓢꓲ ꓫꓬ ꓕꓳ ꓶ ꓔꓯ ꓡꓳꓺ ꓩꓴ ꓗꓷ ꓢꓲ꓾ ꓡꓲꓽ ꓤ ꓒꓰꓼ ꓤ ꓗꓸ ꓠꓯꓸ ꓛꓳ ꓙꓰ ꓔꓬ ꓟ ꓔꓯ ꓬꓲ ꓢꓷ ꓡꓰ_ ꓡꓳ꓿ ꓒꓳꓹ ꓒꓶꓽ ꓤ ꓐꓴ ꓠꓬ ꓢꓲ ꓫꓬ ꓕꓳ ꓶ ꓔꓯ ꓡꓳꓺ ꓩꓴ ꓗꓷ_ ꓟ ꓑꓶ ꓓꓴ꓾ ꓬꓲ ꓡꓰ ꓬꓲ ꓪ ꓔꓯ ꓝꓴꓲꓹ ꓓꓰꓺ_ ꓟ_ ꓡꓰꓽ ꓟꓽ ꓞꓲ꓾ ꓢꓲꓺ ꓤ ꓐꓴ ꓔꓯ ꓢꓲ ꓫꓬ ꓕꓳ ꓶ ꓵꓺ ꓝꓲ ꓢꓲ꓾ ꓔꓱꓹ ꓚꓵꓺ_ ꓟ ꓡꓰ ꓘꓴ ꓜꓲꓼ ꓞꓳ ꓔꓯ ꓫꓬꓹ ꓔꓱꓹ ꓠꓹ ꓟ ꓡꓵꓹ ꓔꓴꓺ ꓖꓶ_ ꓡꓳ꓿ ꓬꓲ ꓠꓬ ꓟꓸ ꓟꓲ ꓚꓺ ꓗꓴꓸ ꓢꓴ ꓕꓲ ꓣꓳ ꓥ ꓟ_ ꓡꓰ ꓟꓽ ꓞꓲ꓾ ꓬꓲ ꓞꓳ ꓙꓳ_ ꓟ ꓠꓬ ꓬꓲꓸ ꓚꓺ ꓔꓬ ꓟ ꓟꓸ ꓟꓲ_ ꓐꓰ ꓧꓳꓹ_ ꓡꓳ꓿ ꓢꓲ ꓫꓬ ꓕꓳ ꓶ ꓙ ꓜꓲꓼ_ ꓟ꓾ ꓢꓲ ꓫꓬ_ ꓟ ꓤꓶꓻ꓾ ꓠꓲꓹ ꓔꓱꓹ ꓠꓲꓹ ꓓꓰꓺ_ ꓟ_ ꓐꓰ ꓠꓲꓹ ꓪꓴꓽ ꓠꓲꓹ ꓕꓶꓻ_ ꓟ ꓕꓱ ꓟꓬ ꓫꓵꓽ ꓑꓶ ꓓꓴ ꓞꓳ ꓤ ꓐꓴ ꓠꓬ ꓬꓲ ꓔꓯ ꓒꓵꓽ_ ꓡꓳ꓿ ꓞꓳ ꓤ ꓮꓽ ꓟꓬꓹ ꓠꓬ ꓣꓳ-ꓟ ꓘꓴ ꓜꓲ ꓞꓳ ꓗꓪ ꓟ ꓟꓽ ꓙꓲ ꓟꓽ ꓜꓳꓽ ꓟ ꓔꓯ ꓢꓷꓸ ꓡ ꓢꓲ꓾ ꓪꓰ-ꓗꓶ-ꓡꓲ-ꓩ ꓡꓰ ꓚꓺ ꓟꓸ ꓖꓶ_ ꓟ ꓔꓱꓹ ꓚꓵꓺ_ ꓟ ꓟꓸ ꓟꓲ ꓔꓯ ꓮꓽ ꓘꓶꓸ ꓘꓳ ꓣꓴ ꓡ_ ꓡꓳ꓿ ꓪꓰ-ꓗꓶ-ꓡꓲ-ꓩ ꓠꓬ ꓒꓳꓹ ꓒꓶ ꓐꓴ ꓕꓯ ꓢꓲ ꓙꓵꓽ ꓪ ꓙꓳ ꓡ ꓔꓬ ꓠꓬꓲ꓾ ꓒꓳꓹ ꓒꓶ ꓪꓴꓸ ꓓꓵ ꓣꓱꓽ ꓢꓴ ꓐꓴ ꓠꓬ ꓬꓲ ꓔꓯ ꓠꓲ ꓟ ꓦꓶꓻ_ ꓡꓳ꓿

ꓥꓶꓺ_ ꓟ ꓔꓯ ꓔꓱꓹ ꓔꓱꓹ_ ꓐꓰ ꓖꓴꓺ ꓟꓳꓸ ꓖꓶ ꓢꓴ

	ꓪꓰ-ꓗꓶ-ꓡꓲ-ꓩ ꓠꓬ ꓥꓶꓺ_ ꓟ ꓔꓯ ꓔꓱꓹ ꓔꓱꓹ_ ꓐꓰ ꓖꓴꓺ ꓟꓳꓸ ꓖꓶ ꓢꓴ ꓥ ꓡꓳ꓿ ꓣꓳ-ꓟ ꓘꓴ ꓜꓲ ꓞꓳ ꓕꓵꓼ ꓪ ꓗꓪ ꓐꓰ ꓬꓰ ꓓꓳ ꓡ_ ꓟ ꓟꓽ ꓔꓱꓹ ꓟ ꓟꓬꓱꓽ ꓔꓯ ꓬꓲ ꓡꓰ ꓠꓲꓹ ꓪꓴꓽ ꓪꓴꓽ ꓡꓰ ꓔꓳꓹ_ ꓡꓳ꓿ ꓪꓰ-ꓗꓶ-ꓡꓲ-ꓩ ꓠꓬ ꓪ ꓔꓲꓸ ꓙꓺ ꓗꓪ ꓟꓸ ꓟꓲ ꓚꓺ ꓒ ꓬꓰ ꓔꓬ ꓕꓯ꓾ ꓒꓳꓹ ꓒꓶꓽ ꓡꓰ ꓪ ꓔꓲ ꓔꓯ ꓝꓲꓸ ꓒꓴꓻ ꓖꓳꓺ_ ꓡꓳ꓿ ꓪꓰ-ꓗꓶ-ꓡꓲ-ꓩ ꓡꓰ ꓝꓲꓸ ꓒꓴꓻ ꓟꓽ ꓖꓶ ꓠꓹ ꓟ ꓪ ꓔꓲ ꓔꓯ ꓔꓱꓹ ꓔꓱꓹ ꓐꓯ ꓖꓶ_ ꓡꓳ꓿ ꓗꓴꓷꓼ ꓙꓵꓽ ꓢꓴ ꓕꓲ ꓣꓳ ꓕꓯ ꓢꓲ ꓗꓪ ꓒꓳꓹ ꓒꓶꓽ ꓡꓰ ꓙꓵꓽ ꓪ ꓣꓱꓽ_ ꓟ ꓠꓽ꓾ ꓓꓵ ꓙ ꓚꓱꓹ ꓐꓰ ꓥ_ ꓟꓲ꓾ ꓢꓲ ꓫꓬ ꓕꓳ ꓶ_ ꓐꓰ ꓥ_ ꓟꓲ꓾ ꓟꓽ ꓧꓳꓹ꓿ ꓪꓰ-ꓗꓶ-ꓡꓲ-ꓩ ꓡꓰ ꓟꓸ ꓖꓶ_ ꓟ ꓔꓯ ꓗꓴꓷꓼ ꓙꓵꓽ ꓢꓴ ꓐꓴ ꓥ_ ꓟꓲ ꓘꓳ ꓣꓴ ꓢꓲ꓾ ꓪ ꓔꓲ_ ꓐꓰ ꓬꓲ ꓠꓯꓸ ꓘꓪ ꓗꓪ ꓟ ꓙꓵꓽ ꓢꓲꓽ ꓒ ꓐꓴ ꓠꓬ ꓒꓳꓹ ꓒꓶꓽ ꓪꓴꓸ ꓓꓵ ꓣꓱꓽ ꓢꓴ ꓡꓰ ꓧꓪꓺ ꓔꓬ ꓟ ꓝꓲꓸ ꓒꓴꓻ ꓔꓯ ꓟꓽ ꓖꓶ ꓠꓹ ꓟ ꓕꓲ ꓠꓲꓹ ꓕꓲ ꓪꓺꓼ ꓓꓵꓽ ꓙ ꓞꓷꓹ_ ꓡꓳ꓿ 
	ꓓꓰꓽ ꓜꓽ ꓢꓴ ꓒꓳꓹ ꓒꓶꓽ ꓠꓬ ꓰ-ꓖꓶ-ꓡꓯ ꓗꓪ ꓮꓽ ꓘꓶꓸ ꓟꓬꓽ ꓡ ꓢꓲ꓾ ꓗꓴꓷꓼ ꓟꓬꓱꓺ ꓓꓳꓽ ꓥ_ ꓟꓲ ꓐꓬꓺ ꓡꓰ_ ꓡꓳ꓿ ꓒꓳꓹ ꓒꓶꓽ ꓐꓴ ꓠꓬ ꓟꓬꓱꓽ ꓟꓽ ꓬꓰ ꓬꓰ ꓓꓰꓽ ꓜꓽ ꓔꓬ ꓟ ꓠꓽ꓾ ꓗꓴꓷꓼ ꓡ ꓞꓳ ꓢꓯꓼ ꓪꓽ ꓥ_ ꓟꓲ ꓢꓯꓼ ꓐꓽ ꓡꓰ ꓢꓲ꓾ ꓟꓬꓱꓽ ꓬꓰ ꓢꓯꓼ ꓕꓵꓼ ꓢꓴ ꓔꓯ ꓥ_ ꓟ ꓬꓲꓸ ꓒꓵꓽ ꓞꓰꓻ ꓡꓰ ꓝꓲ_ ꓡꓳ꓿ ꓞꓳ ꓡꓱ ꓐꓴ ꓠꓬ ꓙꓽ ꓠꓲꓹ ꓗꓪ ꓞꓰꓻ ꓬꓯꓼ ꓙꓰ ꓢꓲ꓾ ꓐꓬꓺ ꓡꓰ ꓛꓵꓽ ꓡꓰ_ ꓡꓳ꓿ ꓞꓳ ꓡꓱ ꓮꓽ ꓟꓬꓹ ꓠꓬ꓾ ꓬꓲꓸ ꓪ ꓮꓽ ꓐ ꓮ ꓟ ꓥ_ ꓟꓲ ꓟꓽ ꓠꓲꓹ ꓒꓴ꓾ ꓬꓲ ꓪ ꓚꓲꓸ ꓛꓬ_ ꓟꓲ ꓟꓽ ꓠꓲꓹ ꓒꓴ ꓟ ꓠꓯꓸꓼ ꓗꓪ꓾ ꓒꓳꓹ ꓒꓶꓽ ꓢꓳꓺ ꓦꓲ ꓗꓪ ꓟꓽ ꓓ ꓟꓽ ꓞ ꓔꓬ ꓙꓰ ꓠ ꓗꓷ ꓡꓰ_ ꓡꓳ꓿ ꓗꓸ ꓠꓯ ꓟ ꓦꓬ ꓠꓬꓲ ꓗꓪ ꓟ-ꓔꓲ-ꓡꓴ-ꓔꓷ (MARTIN LUTHER) ꓡꓰ꓾ “ꓒꓳꓹ ꓒꓶ ꓐꓴ ꓬꓰ_ ꓟ ꓟꓬꓱꓽ ꓠꓬ꓾ ꓙꓲ-ꓢꓴ ꓢꓲꓺ ꓤ ꓔꓯ ꓟꓽ ꓫꓱꓸ꓾ ꓞꓳ ꓤ ꓔꓯ_ ꓟꓲ ꓟꓽ ꓫꓱꓸ꓾ ꓪꓰ ꓕꓳꓹ_ ꓡꓰ ꓐꓰ ꓜꓲꓽ ꓜꓲꓽ ꓑꓰꓹ ꓑꓰꓹ ꓬꓰ ꓢꓴ ꓒꓬꓱꓽ ꓔꓯ ꓟꓳꓸ ꓖꓶ ꓓꓳ ꓡ_ ꓡꓳ꓾” ꓐꓯ_ ꓡꓳ꓿ ꓞꓳ ꓤ ꓔꓯ ꓟꓽ ꓫꓱꓸ ꓟ ꓟꓬꓱꓽ ꓕꓱ ꓟ ꓑꓶ ꓓꓴ ꓤ ꓠꓱ ꓐꓴ ꓠꓬ ꓚꓲ ꓛꓬ ꓮ ꓐ ꓮ ꓟ ꓔꓯ ꓠꓲꓹ ꓜꓳꓺ ꓡꓰ_ ꓡꓳ꓿ ꓒꓳꓹ ꓒꓶꓽ ꓐꓴ ꓗꓶꓸ_ ꓟ ꓚꓴꓽ ꓬꓲꓹ ꓑꓶ ꓓꓴ ꓟꓴꓺ ꓕꓲꓸ ꓢꓳꓺ ꓤ ꓐꓴ ꓥ_ ꓟꓲ ꓬꓲ ꓪ ꓕꓲ ꓤꓶꓻ ꓡꓱꓸꓼ ꓒꓳꓹ ꓒꓶ ꓢꓳꓺ ꓦꓲ ꓗꓪ ꓔꓬ ꓠ ꓗꓷ ꓡꓰ_ ꓡꓳ꓿ ꓗꓶꓸ_ ꓟ ꓪꓺ ꓗꓪ ꓕꓲ ꓧꓪꓹ ꓪꓴꓻ ꓡꓰ ꓕꓯ꓾ ꓡꓲꓹ ꓙꓰ ꓚꓱꓹ ꓟꓽ ꓙꓳ꓿ ꓮ ꓐ ꓮ ꓟ ꓐꓴ ꓥ_ ꓟꓲ ꓬꓲ ꓪ ꓤ ꓠꓱ ꓐꓴ ꓔꓯ ꓟꓴꓺ ꓕꓲꓸ ꓢꓳꓺ ꓦꓲꓻ ꓗꓪ ꓢꓳꓺ ꓝꓲ ꓠꓲꓹ ꓟꓽ ꓫꓵ꓾ ꓐꓰ ꓗꓷ ꓡꓰ_ ꓡꓳ꓿ ꓢꓳꓺ ꓦꓲ ꓮ ꓙꓵꓽ ꓥ_ ꓟꓲ ꓢꓯꓼ ꓐꓽ ꓡꓰ ꓟ ꓑꓶ ꓓꓴ꓾ ꓞꓳ ꓤ ꓠꓬ ꓕꓳ ꓶ ꓵꓺ_ ꓟ ꓗꓪ ꓢꓯꓼ ꓐ ꓡꓰ_ ꓡꓳ꓿
	ꓒꓳꓹ ꓒꓶꓽ ꓪꓴꓸ ꓓꓵ ꓣꓱꓽ ꓢꓴ ꓡꓰ ꓒꓳꓹ ꓒꓶꓽ ꓤ ꓐꓴ ꓔꓯ ꓝꓴꓲ ꓖ ꓖꓶ ꓠꓹ ꓟ ꓙꓵꓽ ꓪ ꓖꓶ ꓔ ꓠꓬꓲ꓾ ꓕꓱ ꓟ ꓠꓽ ꓟꓽ ꓙꓲ ꓟꓽ ꓜꓳꓽ ꓟ ꓬꓲꓸ ꓚꓰꓺ ꓕꓲ ꓟ ꓒꓬꓱꓼ ꓡ_ ꓡꓳ꓿ ꓒꓳꓹ ꓒꓶꓽ ꓤ ꓐꓴ ꓠꓬ ꓬꓲ ꓪ ꓔꓯ ꓖꓶ ꓬꓲꓼ ꓢꓴ ꓞꓳ ꓥꓶꓺ ꓐꓴ ꓝꓴꓲꓹ ꓔꓯ ꓢꓻ ꓢꓻ_ ꓐꓰ ꓖ ꓖꓶ_ ꓡꓳ꓿ ꓖꓳ ꓟ ꓑꓶꓸ ꓓꓴ ꓥꓶꓺ_ ꓟ_ ꓐꓰ ꓜꓲꓽ ꓜꓲꓽ ꓑꓰꓹ ꓑꓰꓹ ꓟ ꓟꓬꓱꓽ ꓮꓽ ꓘꓶꓸ ꓟꓬꓽ ꓡ_ ꓡꓳ꓿ ꓠꓻ ꓙꓵꓻ ꓒꓬꓽ ꓙꓵꓻ ꓢꓴ_ ꓐꓰ ꓫ ꓤꓽ ꓟꓷꓼ ꓤ ꓐꓴ ꓠꓬ ꓝꓴꓲ ꓖꓽ ꓖꓶ ꓟꓶ ꓠꓹ ꓟ ꓒꓳꓹ ꓒꓶꓽ ꓔꓯ ꓒꓴꓻ ꓗꓷ ꓠꓬꓲ꓾ ꓬꓲ ꓪ ꓙꓳ_ ꓟ ꓒꓴꓻ ꓮ ꓙꓵꓽ ꓠꓬ ꓒꓳꓹ ꓒꓶꓽ ꓤ ꓐꓴ ꓡꓯ ꓒꓯꓹ ꓗꓪ ꓓꓵꓽ ꓙꓰ ꓖꓴꓳ꓿ ꓒꓳꓹ ꓒꓶꓽ ꓐꓴ ꓠꓽ꓾ ꓕꓲ ꓠꓬꓲ ꓗꓸ ꓠꓯ ꓪ ꓜꓲ ꓐꓳꓺ ꓡ ꓢꓲ꓾ ꓬꓲ ꓪ ꓙꓳ_ ꓟ ꓦꓲꓻ_ ꓐꓰ ꓖꓴꓽ ꓙꓴꓽ ꓠꓬ ꓕꓲ ꓟꓵꓽ ꓡꓱꓸꓼ ꓐꓲꓺ ꓡꓰ ꓠꓬꓲ꓾ ꓗꓴꓷꓼ ꓔꓯ ꓫꓸ ꓡꓰ ꓝꓲ_ ꓡꓳ꓿ ꓒꓳꓹ ꓒꓶ ꓐꓴ ꓠꓬ ꓙꓵꓻ ꓡꓰ ꓢꓻ_ ꓟ ꓢꓲꓺ ꓤ ꓐꓴ ꓔꓯ ꓡꓯ ꓫꓵꓺ ꓙꓵꓽ ꓔ ꓢꓲ꓾  ꓮ ꓙꓵꓽ ꓟ ꓪꓴꓸ ꓗꓪ ꓒꓳꓹ ꓒꓶꓽ ꓔꓯ ꓒꓵꓽ_ ꓟ꓾ ꓫꓵꓻ ꓗꓷ ꓟ ꓢꓲ ꓫꓬ ꓢꓴ ꓔꓯ ꓶꓼ ꓓꓰꓽ_ ꓟ_ ꓐꓰ ꓫꓱꓸ ꓖꓶ_ ꓟ_ ꓐꓰ꓾ ꓒꓳꓹ ꓒꓶꓽ ꓤ ꓐꓴ ꓔꓯ ꓡꓯ ꓫꓴ ꓖꓶ_ ꓟ ꓕꓱ ꓟꓬ ꓫꓵꓽ ꓠꓬ꓾ ꓦ ꓡꓱ ꓚꓱꓹ ꓗꓪ ꓟꓽ ꓬꓰ ꓟꓽ ꓓ ꓟ ꓗꓺ ꓫꓵꓺ ꓕꓲ ꓫꓵꓽ ꓥ ꓢꓲ ꓠꓬꓲ꓾ ꓗꓺ ꓫꓵꓺ ꓖꓳ ꓟ ꓔꓯ ꓛꓳ ꓢꓴ ꓐꓱ ꓶ ꓠꓬ ꓟꓴ ꓗꓪ ꓗꓴꓷꓼ ꓗꓪ ꓔꓬꓹ ꓖꓴ ꓕꓲ ꓟ ꓟꓶ_ ꓡꓳ꓾ ꓐꓰ ꓗꓶꓸ ꓖꓶ_ ꓡꓳ꓿ 
	ꓕꓱ ꓟꓬ ꓫꓵꓽ ꓔꓯ ꓡꓳꓸ ꓟꓳ ꓐ ꓡ ꓢꓴ ꓪꓰ-ꓗꓶ-ꓡꓲ-ꓩ ꓡꓰ꓾ ꓙꓵꓻ ꓚꓱꓹ ꓕꓱ ꓟ ꓠꓬ ꓟꓽ ꓔꓱꓹ ꓟ ꓙꓵꓻ ꓚꓱꓹ ꓥ ꓠꓬꓲ꓾ ꓡꓳꓺ ꓩꓴ ꓗꓷ ꓠ ꓗ_ ꓡꓳ꓾ ꓐꓰ ꓐꓯ_ ꓡꓳ꓿ ꓖꓳ ꓡꓱ ꓢꓲ ꓬꓲ ꓠꓬ ꓟꓽ ꓔꓱꓹ ꓟ ꓔꓯ ꓬꓲꓸ ꓚꓰꓺ ꓗꓪ ꓐꓰ ꓚꓵꓹ ꓩꓴ ꓗꓷ ꓠꓹ ꓟ ꓢꓯꓼ ꓕꓵꓼ_ ꓡꓳ꓿ ꓖꓳ ꓟ ꓑꓶ ꓓꓴ ꓢꓲꓺ ꓤ ꓐꓴ ꓗꓳ ꓡꓳ ꓗꓪ ꓖꓪ ꓙꓱ ꓡꓯ ꓘꓳ_ ꓟ_ ꓐꓰ ꓧꓪꓺ ꓟꓰꓹ ꓠꓬꓲ_ ꓟ ꓓꓳꓺ ꓡ ꓢꓲ꓾ ꓣꓳ-ꓟ ꓘꓴ ꓜꓲꓼ ꓞꓳ ꓧꓳꓽ ꓢꓴ ꓔꓯ ꓖꓶ ꓬꓲꓼ_ ꓟ ꓔꓲ ꓫꓵꓺ꓾ ꓪꓴ-ꓢ ꓔꓯ ꓔꓱꓹ ꓔꓱꓹ_ ꓡꓰ ꓖꓶ ꓬꓲꓼ_ ꓠꓬ ꓪ ꓜꓲ ꓜꓳꓽ_ ꓡꓳ ꓟꓽ ꓥ ꓡ? ꓐꓰ ꓠ ꓠꓬꓲꓺ ꓪꓴꓸ ꓔꓴ_ ꓡꓳ꓿ “ꓣꓳ-ꓟ ꓘꓴ ꓜꓲꓼ ꓞꓳ ꓗꓪ ꓟ ꓒꓳꓹ ꓒꓶ ꓓꓽ ꓟ ꓐꓰ ꓒꓳꓹ ꓒꓶꓽ ꓤ ꓐꓴ ꓠꓬ ꓗꓷ-ꓢ (CANCER) ꓠꓻ ꓐꓶꓽ ꓓꓲ_ ꓡꓰ ꓐꓰ ꓥꓪ ꓠꓴꓽ ꓔꓯ ꓜꓽ ꓔꓬ_ ꓡꓳ꓿ ꓪꓴ-ꓢ_ ꓡꓰꓽ ꓟꓽ ꓚꓬꓴꓹ ꓙ ꓕꓯ ꓠꓽ꓾ ꓥꓪ ꓠꓴ ꓠꓬ ꓫꓵꓻ ꓓꓴ ꓥꓳ꓾” ꓐꓰ ꓑ ꓫꓬ ꓐꓴ ꓡꓰ ꓐꓯ ꓔꓴ ꓡ_ ꓡꓳ꓿ ꓖꓳ ꓕꓯ ꓒꓳꓹ ꓒꓶꓽ ꓤ ꓐꓴ ꓡꓰ꓾ ꓬꓲ ꓪ ꓠꓬ ꓙꓲ-ꓢꓴ ꓚꓱꓹ ꓔꓯ ꓚꓺ ꓔꓬ ꓢꓴ ꓥ ꓡꓳ꓾ ꓙꓲ-ꓢꓴ_ ꓐꓰ ꓬꓲ ꓛꓳ ꓒꓯꓹ ꓐꓴ ꓔꓯ ꓥ_ ꓟꓲ꓾ ꓢꓲꓺ ꓤ ꓐꓴ ꓡꓰ ꓒꓴꓻ ꓤ ꓫꓵ ꓤ ꓔꓳꓹ ꓙ ꓗꓳꓸ ꓡ_ ꓡꓳ꓾ ꓐꓰ ꓐꓯ_ ꓡꓳ꓿ ꓐꓯ ꓘꓶ ꓖꓳ ꓟ ꓑꓶ ꓓꓴ ꓞꓳ ꓤ ꓮꓽ ꓟꓬꓹ ꓠꓬ ꓢꓲ ꓫꓬ ꓕꓳ ꓶ ꓗꓪ ꓧꓪꓺ ꓟꓰꓹ ꓠꓬꓲ ꓪꓴꓸ ꓔꓴ_ ꓡꓳ꓿ 
	ꓪꓰ-ꓗꓶ-ꓡꓲ-ꓩ ꓠꓬ ꓒꓳꓹ ꓒꓶ ꓐꓴ ꓙ ꓖꓴ ꓔꓯ ꓕꓳ ꓶ ꓐꓳꓺ ꓑꓶꓺ ꓗꓷ ꓢꓲ꓾ ꓪꓴ-ꓢ ꓠꓲꓹ ꓡꓶ ꓙꓳ_ ꓟ_ ꓡꓰ ꓐꓰ ꓢꓲ ꓫꓬ ꓕꓳ ꓶ ꓗꓪ ꓟ ꓟꓸ ꓘꓶꓽ ꓔꓯ ꓛꓳ ꓢꓲ ꓢꓯꓸ ꓔꓬ ꓠꓹ ꓟ ꓪꓴꓸ ꓖꓶ_ ꓡꓳ꓿ ꓒꓳꓹ ꓒꓶꓽ ꓪꓴꓸ ꓓꓵ ꓣꓱꓽ ꓢꓴ ꓡꓰ ꓔꓶꓺ ꓔ ꓟ ꓣꓳ-ꓟ ꓢꓳꓺ ꓙꓵꓻ ꓚꓱꓹ ꓦꓲꓻ ꓔꓯ ꓒꓬꓹ ꓩꓴ ꓗꓷ ꓠꓹ ꓟ ꓠꓬ꓾ ꓕꓱ ꓟ ꓕꓯ ꓢꓲ ꓙꓲꓻ_ ꓟ ꓚꓱꓹ ꓠꓱꓸ ꓐꓯ ꓟꓽ ꓙꓳ꓿ ꓮ ꓡꓲꓳ ꓐꓯ ꓠꓬ ꓞꓳ ꓤ ꓫꓬꓹ ꓫꓬꓹ ꓟꓶ ꓟꓶ ꓠꓬ ꓜꓴꓻ ꓖꓳ ꓟ ꓗꓪ ꓡꓴꓸ (ꓪꓳꓽ) ꓞꓹ ꓔꓬ_ ꓡꓳ꓿
	ꓰ-ꓖꓶ-ꓡꓯ (ENGLAND) ꓪ ꓔꓲ ꓙꓵꓽ ꓪ ꓔꓯ ꓣꓳ-ꓟ ꓘꓴ ꓜꓲ ꓞꓳ ꓡꓰ ꓘꓶꓻ ꓡꓶꓽ ꓡ_ ꓟ ꓗꓪ ꓐꓰ ꓗꓽ ꓙ ꓠꓹ ꓟ ꓐꓱ ꓶ꓾ ꓪꓰ-ꓗꓶ-ꓡꓲ-ꓩ ꓔꓯ ꓠꓬ ꓠꓰ-ꓔ-ꓡꓯ (NETHERLANDS) ꓗꓴꓷꓼ_ ꓐꓰ ꓗꓪ' ꓫꓵꓽ_ ꓟ ꓗꓴꓷꓼ ꓝꓲ ꓓꓴ ꓬꓰ ꓝꓲ_ ꓡꓳ꓿ ꓖꓳ ꓕꓯ ꓬꓲ ꓠꓬ ꓔꓷꓼ-ꓗꓴꓷꓼ (FRANCE)꓾ ꓬꓲ-ꓔ-ꓡꓲ (ITALY) ꓐꓰ ꓢꓶ-ꓑ-ꓠꓲ-ꓬ (SPAIN) ꓗꓴꓷꓼ ꓗꓪ ꓟ ꓙꓲ-ꓢꓴ ꓢꓲꓺ ꓤ ꓧꓳꓽ ꓪꓴꓸ ꓟꓴ ꓢꓴ_ ꓐꓰ ꓙ ꓡꓯ ꓘꓳ ꓢꓲ꓾ ꓰ-ꓖꓶ-ꓡꓯ ꓬꓲꓸ ꓐꓽ ꓗꓪ ꓒꓬꓱꓼ ꓞꓹ ꓔꓬ ꓟ ꓫꓵꓽ ꓪꓴ ꓔꓯ ꓡꓳꓸ ꓠꓬꓲ ꓐ ꓡ_ ꓡꓳ꓿ ꓪꓴ-ꓢ ꓟꓬꓱꓽ ꓬꓰ ꓢꓴ ꓖꓳ ꓕꓲ ꓧꓳꓽ_ ꓐꓰ ꓟꓳ ꓡꓯ ꓘꓳ_ ꓟ ꓗꓪ ꓐꓰ ꓒꓳꓹ ꓒꓶꓽ ꓙꓵꓽ ꓚꓱꓹ ꓬꓲꓸ ꓥꓶꓺ_ ꓟ ꓒꓬꓱꓽ ꓚꓵꓺ ꓔꓯ ꓪ ꓜꓲ ꓢꓷ ꓡꓰ_ ꓡꓳ꓿ ꓖꓳ ꓟ ꓑꓶ ꓓꓴ ꓬꓲ ꓠꓬ ꓰ-ꓖꓶ-ꓡꓯ ꓗꓪ ꓬꓲꓼ ꓙꓰ ꓢꓲ꓾ ꓣꓳ-ꓟ ꓘꓴ ꓜꓲ ꓞꓳ ꓐꓴ ꓦ ꓡꓱ_ ꓟ ꓪꓴ-ꓢ ꓠꓬ ꓘꓶꓽ ꓘꓹ ꓟ_ ꓐꓰ ꓗꓶꓸ_ ꓟ ꓥ ꓡꓳ꓾ ꓐꓰ ꓐꓯ ꓢꓲ꓾ ꓧꓶꓸ ꓕꓯ ꓬꓲꓸ ꓚꓺ ꓔꓬ ꓟ ꓟꓸ ꓟꓲ ꓔꓯ ꓡꓯ ꓫꓵꓺ ꓚꓺ ꓒꓬꓱꓺ_ ꓡꓳ꓿
	ꓚꓲ ꓛꓬ ꓗꓴꓷꓼ ꓗꓪ ꓬꓲꓼ ꓡ ꓗ ꓠꓯ ꓪ ꓔꓲ ꓡꓰ ꓪꓰ-ꓗꓶ-ꓡꓲ-ꓩ ꓔꓯ ꓡꓴ-ꓔꓷ-ꓪꓳ-ꓕ (LUTTERWORTH) ꓢꓳꓺ ꓦꓲ ꓗꓪ ꓢꓳꓺ ꓦꓲ ꓙꓵꓽ ꓬꓰ ꓝꓲ_ ꓡꓳ꓿ ꓪ ꓔꓲ ꓠꓬ ꓪꓰ-ꓗꓶ-ꓡꓲ-ꓩ ꓚꓺ ꓟꓸ ꓖꓶ_ ꓟ ꓔꓯ ꓠꓲꓹ ꓒꓴ_ ꓡꓳ꓾ ꓐꓯ_ ꓟ ꓗꓸ ꓚꓵꓺ ꓔꓯ ꓕꓱ ꓗꓪ ꓟꓳꓸ ꓖꓶ ꓓꓳ ꓡ_ ꓡꓳ꓿ ꓪꓰ-ꓗꓶ-ꓡꓲ-ꓩ ꓑꓶ ꓓꓴ ꓕꓲ ꓗꓴꓷꓼ ꓡꓱꓸꓼ ꓟ ꓞꓳ ꓤ ꓐꓴ ꓙꓵꓻ ꓚꓱꓹ ꓠꓬ ꓑꓶꓸ ꓡꓰ_ ꓡꓳ꓿ 
	ꓟꓽ ꓟꓶ ꓫꓵꓺ ꓕꓯ꓾ ꓒꓳꓹ ꓒꓶꓽ ꓪꓴ ꓓꓵ ꓣꓱꓽ ꓢꓴ ꓠꓬ ꓬꓲ ꓔꓯ ꓮꓽ ꓘꓶꓸ ꓠꓲꓹ ꓟ ꓦꓶꓻ_ ꓡꓳ꓿ ꓖꓳ ꓟ ꓑꓶ ꓓꓴ “ꓟꓽ ꓔꓱꓹ ꓟ ꓟꓸ ꓒ ꓖꓳ ꓕꓲ ꓣꓳ” ꓔꓯ ꓢꓰꓼ ꓗꓷ ꓠꓹ ꓟ ꓕꓵꓼ ꓪ ꓕꓳ ꓶ 3 ꓚꓴꓸ ꓐꓳ ꓓꓳ ꓡ_ ꓡꓳ꓿ 
	ꓰ-ꓖꓶ-ꓡꓯ ꓗꓪ ꓠꓬ ꓟꓽ ꓔꓱꓹ ꓟ ꓦ ꓡꓱ ꓢꓴ ꓔꓯ ꓐꓱ ꓓꓴꓽ ꓐꓱꓺ ꓠꓹ ꓟ ꓙꓵꓽ ꓗ ꓔꓶꓺ ꓔ_ ꓡꓳ꓿ ꓪꓰ-ꓗꓶ-ꓡꓲ-ꓩ ꓠꓬ ꓣꓳ-ꓟ ꓘꓴ ꓜꓲ ꓞꓳ ꓡꓰ ꓪꓽ ꓛꓴꓽ ꓚꓱꓹ ꓟ ꓔꓯ ꓘꓳ ꓣꓴ ꓟꓶ_ ꓐꓰ ꓗꓹ ꓡꓳ꓿ ꓖꓳ ꓡꓱ ꓥ_ ꓟꓲ “ꓕꓽ ꓙꓳꓺ꓾ ꓥꓪ ꓠꓬ ꓠꓴ ꓚꓬꓺ ꓠꓲꓺ_ ꓐꓰ ꓠꓴ ꓮꓸ ꓓꓲꓽ ꓪꓴꓽ_ ꓟ ꓡꓯꓼ ꓫꓴ ꓓꓽ ꓟ ꓥ ꓡꓳ꓾” (ꓪꓴꓸ 15ꓽ 1) ꓐꓰ꓾ ꓮꓽ ꓠꓱ ꓟ ꓒꓵꓽ ꓒ ꓔꓯ ꓢꓯꓼ ꓖꓶ ꓗꓷ ꓟ ꓪꓴ-ꓢ ꓠꓬ ꓬꓲ ꓡꓯ ꓒꓯꓹ ꓛꓱꓺ ꓢꓲ ꓬꓲ ꓚꓳꓺ ꓑ ꓔꓯ ꓔꓺ ꓙ_ ꓡꓳ꓿ ꓫꓵꓻ ꓢꓴ ꓠꓽ ꓪꓰ-ꓗꓶ-ꓡꓲ-ꓩ ꓟꓽ ꓥ꓾ ꓬꓲ ꓔꓯ ꓢꓰꓼ ꓠꓹ ꓟ ꓕꓵꓼ ꓪ ꓖꓶ ꓢꓴ ꓥ ꓡꓳ꓿   
	ꓒꓳꓹ ꓒꓶꓽ ꓓꓽ ꓟ ꓖ-ꓤꓶ-ꓖꓳ-ꓤꓶ ꓞꓲꓻ ꓕꓲꓽ ꓣꓳ ꓕꓲ ꓣꓳ ꓟ (GREGORY XI) ꓫꓵꓻ ꓗꓸ ꓠꓯ꓾ ꓬꓲ ꓠꓬꓲ ꓖꓴ ꓗꓪ ꓢꓲ ꓚꓰꓸ ꓠꓹ ꓟ ꓒꓳꓹ ꓒꓶ ꓠꓬꓲ ꓣꓳ ꓙꓳ_ ꓡꓳ꓿ ꓖꓳ ꓠꓬꓲꓽ ꓣꓳ ꓠꓬ ꓬꓲ ꓪ ꓧꓳꓽ_ ꓟ ꓜꓴꓻ ꓠꓬꓲꓽ ꓜꓴꓻ ꓙꓳ ꓢꓲ꓾ ꓕꓲ ꓜꓴ_ ꓐꓰ ꓕꓲ ꓜꓴ ꓙ ꓘꓶꓽ ꓡꓯ ꓘꓳ_ ꓡꓳ꓿ ꓜꓴꓻ ꓔꓯ ꓔꓳꓹ ꓙ ꓢꓴ ꓠꓬ ꓟꓴ ꓗꓪ ꓡꓯ ꓫꓴ ꓟꓶ_ ꓥꓳ꓾ ꓐꓰ ꓙ ꓟꓳ ꓘꓶꓽ ꓖꓶ ꓢꓲ꓾ ꓠꓱ ꓐꓯ ꓕꓲ ꓜꓴ ꓔꓯ ꓔꓳꓹ_ ꓟ ꓗꓪ ꓔꓺ ꓡ ꓠꓹ ꓟ ꓪꓴꓸ ꓖꓶ_ ꓡꓳ꓿ ꓬꓲ ꓪ ꓠꓬꓲꓽ ꓜꓴ ꓠꓬ ꓕꓲ ꓜꓴ_ ꓐꓰ ꓕꓲ ꓜꓴ ꓔꓳꓹ ꓡꓯ ꓘꓳ ꓔꓬ ꓠꓬꓲ꓾ ꓪꓰ-ꓗꓶ-ꓡꓲ-ꓩ ꓔꓯ ꓛꓴꓽ ꓙꓳ ꓢꓴ ꓟꓽ ꓙꓳ꓾ ꓐꓰ ꓕꓲ ꓝꓲꓸ ꓤ ꓗꓷ ꓡꓰ_ ꓡꓳ꓿ 
	ꓜꓴ ꓠꓬꓲꓽ ꓜꓴ ꓔꓳꓹ ꓡꓯ ꓘꓳ_ ꓟ_ ꓐꓰ꓾ ꓗꓪ ꓡꓯ ꓘꓳ_ ꓟ ꓗꓪ ꓐꓰ ꓥꓶꓺ_ ꓟ ꓫꓱꓹ ꓟꓳꓸ ꓖꓶ ꓓꓳ ꓡ_ ꓟ ꓑꓶ ꓓꓴ ꓬꓲ ꓪ ꓒꓬꓱꓽ ꓚꓵꓺ ꓠꓬ ꓔꓲꓺ ꓢꓲꓽ ꓢꓲꓽ_ ꓡꓰꓽ ꓟꓳꓸ ꓖꓶ ꓓꓳ ꓡ ꓠꓬꓲ꓾ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓠꓹ ꓟ ꓐꓱ ꓶ ꓙ ꓖꓴ ꓓꓳꓺ ꓡ_ ꓡꓳ꓿ ꓒꓳꓹ ꓒꓶꓽ ꓖꓳ ꓠꓬꓲꓽ ꓣꓳ ꓠꓬ ꓕꓲ ꓣꓳ ꓛꓳ ꓕꓲ ꓣꓳ꓾ ꓠꓴ ꓠꓬ ꓙꓲ-ꓢꓴ ꓬꓲꓸ ꓚꓬꓼ ꓥ ꓡꓳ꓾ ꓐꓰ꓾ ꓐꓯ ꓔꓳꓹ ꓡꓯ ꓘꓳ ꓔꓬ ꓟ ꓑꓶ ꓓꓴ꓾ ꓪꓰ-ꓗꓶ-ꓡꓲ-ꓩ ꓡꓰ ꓬꓲ ꓪ ꓐꓯ_ ꓟ ꓜꓳꓽ ꓟꓽ ꓜꓳꓽ ꓚꓬꓹ ꓠꓬꓲ ꓡꓯ꓾ ꓐꓰ꓾ ꓑ ꓫꓬ ꓐꓴ ꓔꓯ ꓪꓴꓸ ꓖꓶ_ ꓡꓳ꓿ 
	ꓰ-ꓖꓶ-ꓡꓯ ꓗꓴꓷꓼ ꓕꓲ ꓟꓵꓽ ꓡꓱꓸꓼ ꓗꓪ ꓔꓱꓹ ꓚꓵꓺ_ ꓟ ꓠꓬꓲ ꓟꓳ ꓓꓴ ꓣꓳꓺ ꓖꓶ ꓠꓹ ꓟ ꓚꓴꓽ ꓬꓲꓹ ꓓꓶꓽ ꓚꓵꓺ ꓔ ꓟ ꓪꓰ-ꓗꓶ-ꓡꓲ-ꓩ ꓠꓬ꓾ ꓶꓼ ꓓꓳꓽ ꓟꓬꓱꓽ ꓗꓪ ꓠꓲꓹ ꓡꓱ ꓢꓴ ꓟꓸ ꓒ ꓐꓴ ꓔꓯ ꓘꓴꓻ ꓜꓲꓼ ꓡ ꓢꓲ꓾ ꓜꓴꓻ ꓕꓲ ꓜꓴꓻ ꓔꓯ ꓔꓶꓺ_ ꓡꓳ꓿ ꓡꓳ ꓒꓱ_ ꓐꓰ꓾ ꓙ ꓖꓴ ꓙ ꓐꓽ_ ꓐꓰ꓾ ꓙꓵꓺ ꓗꓪ ꓟꓸ ꓟꓲꓽ ꓚꓺ ꓔꓬ ꓟ ꓟꓸ ꓒ ꓕꓱ ꓕꓲ ꓜꓴꓻ ꓠꓬ꓾ ꓞꓳ ꓟꓳꓽ꓾ ꓞꓳ ꓠꓻ_ ꓐꓰ ꓞꓳ ꓫꓸ ꓐꓴ ꓔꓯ ꓘꓴꓻ ꓜꓲꓼ ꓢꓲ꓾ ꓶꓼ ꓓꓳꓽ ꓫꓱꓹ ꓓꓳꓽ ꓚꓺ ꓟꓸ ꓖꓶ_ ꓡꓳ꓿ 
	ꓪꓰ-ꓗꓶ-ꓡꓲ-ꓩ ꓠꓬ ꓳ'-ꓢꓶ-ꓒꓳ (OXFORD) ꓟꓴꓺ ꓕꓲꓸ ꓢꓳꓺ ꓦꓲ ꓗꓳꓹ ꓓꓽ ꓟ ꓗꓪ ꓟꓸ ꓟꓲꓽ ꓚꓺ ꓖꓶ_ ꓕꓯ꓾ ꓬꓲ ꓔꓯ “ꓶꓼ ꓓꓳꓽ ꓟꓸ ꓒ ꓓꓽ ꓟ” (THE GOSPEL DOCTOR) ꓐꓰ ꓟꓬꓱꓺ ꓪ ꓡꓰ_ ꓡꓳ꓿ ꓖꓳ ꓡꓱ ꓥ_ ꓟꓲ ꓬꓲ ꓤꓶꓻ ꓦꓬ ꓠꓬꓲ ꓗꓪ ꓓꓽ ꓪꓴꓸ ꓚꓬꓹ ꓔ ꓟ ꓟꓬꓱꓽ ꓕꓲ ꓫꓵꓽ ꓠꓬ꓾ ꓢꓲ ꓫꓬ ꓕꓳ ꓶ ꓑꓷꓠ ꓔꓯ ꓧꓪꓽ ꓒꓴ ꓥꓳꓽ ꓗꓪ ꓐꓰ ꓡꓶꓸ ꓠꓹ ꓟ ꓥ ꓡꓳ꓿ ꓖꓳ ꓕꓯ ꓢꓲ_ ꓡꓰꓽ ꓰ-ꓖꓶ-ꓡꓯ ꓗꓪ ꓟ ꓞꓳ ꓤ ꓐꓴ ꓠꓬ ꓪꓴ-ꓢ ꓬꓲ ꓓꓵꓽ ꓙ ꓟꓶ ꓓꓴ ꓡꓯꓼ ꓟꓬꓱꓽ ꓔꓯ ꓢꓷꓸ ꓐ ꓡ꓾ ꓟꓳꓻ ꓐ ꓡ_ ꓥꓳ꓿ 

ꓠꓻ ꓒꓬꓽ ꓓꓽ ꓟ ꓔꓳꓹ ꓜꓳꓽ_ ꓟ 

ꓖꓳ ꓡꓱ ꓥ_ ꓟꓲ ꓬꓲ ꓬꓰ_ ꓟ ꓟꓬꓱꓽ ꓠꓬ ꓞꓼ ꓐꓰ ꓠꓽ ꓡꓰ_ ꓡꓳ꓿ ꓬꓲ ꓠꓬ ꓟꓽ ꓠꓽ ꓠꓽ ꓟꓬꓱꓽ ꓬꓰ ꓢꓯꓼ ꓕꓵꓼ_ ꓟ_ ꓐꓰ ꓛꓴꓽ ꓙꓳ ꓢꓴ ꓡꓰ ꓔꓳꓹ_ ꓟ ꓑꓶꓸ ꓓꓴ꓾ 60 ꓘꓳꓼ ꓟꓽ ꓐꓲꓺ ꓕꓯ_ ꓡꓰ ꓮꓽ ꓘꓶꓸ ꓟꓳꓽ ꓬꓰ ꓢꓲ꓾ ꓠꓽ ꓒꓬꓽ ꓓꓽ ꓟ ꓔꓳꓹ ꓜꓳꓽ_ ꓡꓳ꓿ ꓬꓲ ꓡꓰ ꓣꓳ-ꓟ ꓘꓴ ꓜꓲꓼ ꓞꓳ ꓔꓯ ꓔꓳꓹ ꓗꓷ ꓟ ꓑꓶ ꓓꓴ ꓙ ꓖꓳꓼ ꓢꓲ꓾ ꓛꓬꓻ ꓣꓷꓠ ꓡ_ ꓡꓳ ꓟꓽ ꓢꓷꓸ꓾ ꓐꓰ ꓓꓵꓽ ꓙ ꓢꓲ꓾ ꓒꓳꓹ ꓒꓶꓽ ꓤ ꓐꓴ ꓠꓬ ꓬꓲ ꓔꓬꓹ ꓗꓪ ꓠꓲꓹ ꓞ ꓔꓷꓹ ꓩꓴ ꓡ_ ꓡꓳ꓿ “ꓠꓴ ꓟꓷ ꓠꓷ ꓡꓰ ꓟꓽ ꓔꓱꓹ ꓟ ꓫ ꓕꓱ ꓗꓷ ꓠꓬꓲ꓾ ꓠꓴ ꓫꓵꓻ ꓠ ꓗ_ ꓥꓳ꓿ ꓘꓴ ꓜꓲ ꓞꓳ ꓔꓯ ꓔꓳꓹ ꓟ ꓠꓴ ꓐꓯ ꓘꓶ ꓮ ꓙꓵꓽ ꓔꓯ ꓥꓪ ꓠꓴꓽ  ꓒꓬꓱꓽ ꓕꓯ ꓗꓪ ꓝꓮꓲ ꓥꓸ ꓩꓴ ꓗꓷ (ꓣꓷꓠ)꓾” ꓐꓰ꓾ ꓒꓳꓹ ꓒꓶꓽ ꓐꓴ ꓡꓰ ꓐꓯ_ ꓡꓳ꓿
	ꓪꓰ-ꓗꓶ-ꓡꓲ-ꓩ ꓠꓬ ꓟꓽ ꓪꓳꓹ ꓐꓰ ꓠ ꓠꓹ ꓢꓲ꓾ ꓬꓲꓸ ꓔꓯ ꓡꓳꓸ ꓙ ꓔꓬ ꓟ ꓟꓸ ꓟ ꓔꓯ ꓬꓲꓼ ꓖꓴ ꓗꓪ ꓐꓰ ꓖꓳꓻ ꓔꓴ ꓖꓶ ꓝꓲ ꓢꓲ ꓠꓬꓲ꓾ “ꓥꓪ ꓟꓽ ꓫꓵꓻ ꓢꓰꓽ꓿ ꓡꓯ ꓫꓵ ꓢꓯꓸ ꓔꓬ ꓢꓲ ꓠꓴ ꓪ ꓟꓽ ꓙꓲ ꓟꓽ ꓜꓳꓽ ꓟ ꓔꓯ ꓐꓯ ꓒꓬꓱꓺ ꓠ ꓗꓹ ꓢꓰꓽ ꓡꓳ꓾” ꓐꓰ ꓩꓴꓻ ꓩꓴꓻ ꓡꓰꓽ ꓐꓯ ꓖꓶ_ ꓡꓳ꓿ ꓒꓳꓹ ꓒꓶꓽ ꓖꓳ ꓕꓲ ꓧꓳꓽ ꓠꓬ꓾ ꓓꓵꓽ_ ꓟꓲ ꓓꓵꓽ ꓙ ꓟꓶ꓾ ꓫ_ ꓟꓲ ꓫꓸ ꓔꓳ ꓡꓰ ꓢꓲ꓾ ꓬꓲꓼ ꓙꓰ_ ꓡꓳ꓿ 
	ꓪꓰ-ꓗꓶ-ꓡꓲ-ꓩ ꓠꓬ ꓣꓳ-ꓟ ꓘꓴ ꓜꓲꓼ ꓞꓳ ꓔꓯ ꓓꓶꓽ_ ꓟ ꓗꓪ ꓮꓸ ꓓꓲꓽ ꓪꓽ ꓠꓬꓲ_ ꓟ ꓟꓯꓼ ꓓꓶꓽ ꓓꓴ ꓥ ꓟ ꓢꓲ ꓫꓬ ꓕꓳ ꓶ ꓔꓯ ꓬꓲꓸ ꓚꓲ ꓛꓬ ꓞꓳ ꓫꓵꓽ ꓡꓯ ꓒꓯꓹ ꓗꓪ ꓗꓶ ꓔꓲ ꓖꓶ ꓬꓰ ꓠꓹ ꓟ ꓐꓱ ꓶ ꓢꓯꓸ ꓔꓬ ꓢꓴ ꓥ ꓡꓳ꓿ ꓢꓲ ꓫꓬ ꓕꓳ ꓶ ꓠꓬ ꓞꓳ ꓤ ꓐꓴ ꓔꓯ ꓩꓴ ꓗꓷ ꓖꓶ ꓠꓹ ꓟ꓾ ꓠꓬꓲ ꓟꓳ ꓓꓴ ꓣꓳꓺ ꓖꓶ ꓠꓹ ꓟ_ ꓐꓰ ꓔꓱꓹ ꓚꓵꓺ_ ꓟ ꓙ ꓖꓴ ꓗꓪ ꓧꓳꓽ ꓙꓰ ꓠꓹ ꓟ ꓪꓴ-ꓢ ꓡꓰ ꓙ ꓖꓶ ꓔ ꓟ ꓕꓳ ꓶ ꓥ ꓡꓳ꓿ ꓟꓬꓱꓽ ꓬꓰ ꓐ ꓡ_ ꓟ ꓦꓬ ꓠꓬꓲ ꓠꓲꓸ_ ꓟ_ ꓐꓰ꓾ ꓔꓳꓹ ꓜꓳꓽ ꓡ ꓠ ꓗꓹ ꓟ ꓔꓳꓹ ꓡꓯ ꓘꓳ ꓓꓴ ꓔꓯ ꓪꓰ-ꓗꓶ-ꓡꓲ-ꓩ ꓢꓷꓸ ꓔ ꓥ_ ꓟꓲ꓾ ꓪꓴ-ꓢ ꓐꓯ ꓘꓶꓽ ꓗꓪ ꓟ ꓙ ꓟꓳ ꓘꓶꓽ ꓗꓪ ꓐꓰ ꓢꓯꓼ ꓪ ꓣꓴ ꓢꓲ꓾ ꓡꓯ ꓫꓵ ꓢꓯꓼ ꓕꓵꓼ_ ꓡꓳ꓿ ꓬꓲ ꓠꓬ ꓢꓷꓸ ꓠꓲꓹ_ ꓐꓰ ꓙ ꓜꓲꓼ ꓠꓲꓹ ꓗꓪ ꓓꓻ ꓢꓴ ꓥ ꓟ ꓑꓶ ꓓꓴ ꓪꓴ-ꓢ ꓡꓰ ꓬꓲ ꓔꓯ ꓧꓪꓽ ꓒꓴ ꓢꓲ ꓫꓬ ꓕꓳ ꓶ ꓡꓶꓸ ꓠꓹ ꓟ ꓟꓬꓱꓽ ꓡꓯꓼ ꓙꓱ ꓔ_ ꓡꓳ꓿ ꓪꓰ-ꓗꓶ-ꓡꓲ-ꓩ ꓠꓬ ꓡꓴ-ꓔꓷ-ꓪꓳ-ꓕ ꓢꓳꓺ ꓦꓲ ꓗꓪ ꓟꓸ ꓒ ꓓꓽ ꓟ ꓬꓰ ꓔꓬ ꓕꓯ꓾ ꓢꓲ ꓫꓬ ꓕꓳ ꓶ ꓔꓯ ꓡꓶꓸ_ ꓡꓳ꓿ ꓠꓱ ꓫꓱꓺ ꓟꓸꓼ ꓗꓪ ꓮꓽ ꓘꓶꓸ ꓢꓴꓺ ꓔꓬ ꓥ_ ꓟꓲ꓾ ꓬꓲ ꓠꓬ ꓬꓲ ꓔꓯ ꓡꓯ ꓙꓱ ꓔ ꓟ ꓟꓬꓱꓽ ꓔꓯ ꓬꓰ ꓐꓲꓺ ꓡꓰ ꓠꓹ ꓟ ꓢꓯꓼ ꓕꓵꓼ_ ꓡꓳ꓿ 
	ꓬꓲ ꓠꓬ ꓢꓲ ꓫꓬ ꓕꓳ ꓶ ꓔꓯ ꓧꓪꓽ ꓒꓴ ꓥꓳꓽ ꓗꓪ ꓡꓶꓸ ꓓꓳ ꓡꓰ_ ꓡꓳ꓿ ꓬꓲ ꓡꓰ ꓕꓲ ꓞꓲꓼ ꓕꓲ ꓑ ꓐꓬꓺ ꓡꓰ ꓟꓽ ꓓ ꓟ ꓠꓬꓲ ꓟꓳ ꓓꓴ ꓔꓯ ꓬꓲ ꓞꓳ ꓫꓵꓽ ꓡꓯ ꓒꓯꓹ ꓗꓪ ꓡꓯ ꓙꓱ ꓖꓶ ꓪ ꓡꓰ_ ꓡꓳ꓿ ꓬꓲ ꓠꓬ ꓟꓯꓼ ꓘꓶꓽ ꓗꓪ ꓧꓪꓸ ꓡꓰ_ ꓟ ꓕꓯ ꓢꓲ꓾ ꓬꓲ ꓞꓳ ꓫꓵꓽ ꓐꓴ ꓔꓯ ꓕꓳ ꓶ ꓢꓷꓸ ꓡꓰ ꓝꓲ_ ꓟ_ ꓐꓰ꓾ ꓪꓳꓽ ꓔ ꓢꓴ ꓔꓯ ꓩꓴ ꓖꓶ_ ꓟ_ ꓐꓰ꓾ ꓮꓽ ꓟꓬꓹ ꓒꓳꓹ ꓗꓪ ꓚꓲ ꓛꓬ ꓞꓳ ꓫꓵꓽ ꓔꓯ ꓛꓵꓽ ꓔꓴꓺ ꓖꓶ_ ꓟ ꓟꓬꓱꓽ ꓗꓪ ꓧꓪꓸ ꓡꓰ_ ꓡꓳ꓿ 
	ꓢꓲ ꓫꓬ ꓕꓳ ꓶ ꓔꓯ ꓔꓯꓺ ꓐꓳ_ ꓟ ꓠꓬ ꓮꓽ ꓘꓶꓸ ꓫ_ ꓟ ꓕꓲ ꓫꓵꓽ ꓥ ꓡꓳ꓿ ꓡꓶꓸ ꓔ ꓟ ꓟꓸ ꓟꓲ ꓔꓯ ꓞꓳ ꓤ ꓮꓽ ꓟꓬꓹ ꓟꓶ ꓠꓲꓹ ꓫꓵ_ ꓡꓳ꓿ ꓖꓳ ꓡꓱ ꓥ_ ꓟꓲ ꓬꓲ ꓪ ꓠꓵ_ ꓟ ꓟꓬ ꓛꓲ ꓔꓯꓺ ꓐꓳ ꓠꓹ ꓟ ꓠꓽ꓾ ꓒꓬꓱꓼ ꓡ ꓟꓽ ꓓ꓿ ꓞꓳ ꓐꓳꓺ ꓐꓴ ꓠꓬ ꓟꓸ ꓟꓲ ꓕꓲ ꓑꓷꓠ ꓡꓱꓸꓼ ꓔꓯ ꓪꓴꓻ ꓠꓲꓹ ꓫꓵ_ ꓡꓳ꓿ ꓕꓲ ꓐꓱ ꓢꓴ ꓠꓬ ꓢꓲ ꓫꓬ ꓕꓳ ꓶ ꓕꓲ ꓐꓱꓻ ꓤ ꓔꓯ ꓪꓴꓻ ꓠꓲꓹ ꓫꓵ_ ꓡꓳ꓿ ꓦꓲ ꓘꓴꓽ ꓥ ꓕ ꓑꓳ ꓠꓬ ꓟꓸ ꓟꓲ ꓕꓲ ꓑꓷꓠ ꓪꓺ ꓠꓹ ꓟ ꓕꓲ ꓠꓲꓹ ꓕꓲ ꓪꓺꓼ ꓢꓯꓼ ꓕꓵꓼ_ ꓡꓳ꓿  ꓟꓽ ꓟꓶ ꓫꓵꓺ ꓕꓯ꓾ ꓪꓰ-ꓗꓶ-ꓡꓲ-ꓩ ꓡꓰ ꓡꓶꓸ ꓔ ꓟ ꓟꓸ ꓟꓲ ꓠꓬ ꓦꓲꓻ ꓘꓴꓽ ꓮꓽ ꓟꓬꓹ ꓗꓪ ꓛꓲ ꓬꓰ_ ꓡꓳ꓿ ꓙꓲ-ꓢꓴ ꓔꓯ ꓙꓵꓻ_ ꓟ ꓗꓪ ꓐꓰ ꓢꓯꓼ ꓟꓬ ꓝꓸ ꓟꓶ_ ꓟ ꓟꓸ ꓟꓲꓽ_ ꓐꓰ꓾ ꓢꓲ ꓫꓬ ꓕꓳ ꓶ ꓠꓬ ꓛꓬꓻ_ ꓟ ꓥꓳꓽ_ ꓟ ꓟꓽ ꓙꓳ ꓟ ꓟꓸ ꓟꓲꓽ ꓔꓯ ꓥ_ ꓟꓲ ꓬꓲ ꓡꓰ ꓟꓸ ꓖꓶ_ ꓡꓳ꓿ ꓧꓪꓽ ꓒꓴ ꓞꓳ ꓫꓵꓽ ꓕꓲ ꓐꓶꓽ ꓛꓲ ꓟ ꓠꓬ ꓙꓵꓻ ꓚꓱꓹ ꓬꓲꓸ ꓫꓵꓼ ꓕꓱ ꓟ ꓔꓯ ꓘꓳ ꓣꓴ_ ꓡꓳ꓿ 
	ꓢꓲ ꓫꓬ ꓕꓳ ꓶ ꓖꓳ ꓟ ꓓꓳꓺ ꓡ ꓟ ꓑꓶ ꓓꓴ ꓘꓴ ꓜꓲꓼ ꓞꓳ ꓗꓪ ꓟ ꓙꓵꓽ ꓪ ꓙꓳ ꓢꓴ ꓐꓴ ꓠꓬ ꓒꓬꓱꓼ ꓡ ꓠ ꓗꓹ  ꓟ ꓙꓲꓻ ꓣꓴꓽ ꓓꓴ ꓔꓯ ꓙꓽ ꓫꓸ_ ꓡꓳ꓿ ꓖꓳ ꓕꓯ ꓟ ꓦꓬ ꓠꓬꓲ ꓗꓪ ꓞꓳ ꓪꓳꓼ ꓐꓴ ꓥꓳꓽ ꓗꓪ ꓐꓰ ꓢꓲ ꓫꓬ ꓕꓳ ꓶ ꓡꓶꓸ ꓔ ꓟ ꓟꓽ ꓙꓳ ꓢꓰꓽ ꓟ ꓑꓶ ꓓꓴ꓾ ꓖꓳ ꓟ_ ꓐꓰ ꓗꓴꓸ ꓙꓲꓽ ꓙꓳ ꓢꓲ꓾ ꓗꓽ ꓔ ꓟ ꓙꓵꓽ ꓗꓺ ꓥ_ ꓟꓲ ꓰ-ꓖꓶ-ꓡꓯ ꓗꓴꓷꓼ ꓗꓪ ꓟꓽ ꓙꓳ ꓢꓰꓽ꓿ ꓖꓳ ꓡꓱ ꓥ_ ꓟꓲ ꓗꓸ ꓠꓯꓸ ꓟ ꓦꓬ ꓠꓬꓲ ꓗꓪ ꓙꓵꓽ ꓗꓺ ꓖꓳ ꓟ ꓔꓶꓺ ꓢꓲ꓾ ꓗꓽ ꓗꓷ_ ꓡꓳ꓿ 
	ꓒꓳꓹ ꓒꓶꓽ ꓪꓴꓸ ꓓꓵ ꓣꓱꓽ ꓢꓴ ꓐꓴ ꓠꓬ ꓪꓰ-ꓗꓶ-ꓡꓲ-ꓩ ꓔꓯ ꓗꓽ ꓠꓹ ꓟ ꓝꓮꓲ ꓕꓲ ꓧꓪꓹ ꓢꓯꓼ ꓕꓵꓼ_ ꓡꓳ꓿ ꓬꓲ ꓪꓴꓸ ꓕꓲ ꓕꓳꓼ꓾ ꓒꓳꓹ ꓒꓶ ꓖꓪ ꓙꓱ ꓜꓲꓼ ꓓꓴ ꓓꓽ ꓟ ꓗꓪ ꓪꓰ-ꓗꓶ-ꓡꓲ-ꓩ ꓡꓰ ꓐꓳ_ ꓟ ꓕꓳ ꓶ ꓮ ꓙꓵꓽ ꓔꓯ ꓟꓽ ꓔꓱꓹ ꓟ ꓕꓳ ꓶ ꓥ ꓡꓳ꓾ ꓐꓰ ꓐꓯ ꓒꓬꓱꓺ ꓗꓷ_ ꓡꓳ꓿ ꓤꓶ-ꓛꓬ ꓪ ꓔꓲ ꓠꓬꓲꓽ ꓣꓳ ꓕꓲ ꓣꓳ (RICHARD II) ꓙꓵꓽ ꓪ ꓗꓪ ꓐꓰ ꓘꓴ ꓜꓲꓼ ꓞꓳ ꓙꓵꓻ ꓚꓱꓹ ꓔꓯ ꓙꓽ ꓘꓶꓽ ꓢꓴ ꓔꓯ ꓠꓬ ꓐꓱꓺ ꓓꓴꓽ ꓐꓱꓺ ꓠ ꓗ_ ꓡꓳ꓾ ꓐꓰ ꓕꓵꓼ ꓪ ꓐꓯ ꓑꓶꓺ ꓗꓷ_ ꓡꓳ꓿ 
	ꓪꓰ-ꓗꓶ-ꓡꓲ-ꓩ ꓠꓬ ꓒꓳꓹ ꓒꓶꓽ ꓜꓲꓼ ꓓꓴ (SYNOD)_ ꓐꓰ ꓟꓴꓺ ꓕꓲꓸ ꓗꓴꓷꓼ ꓙꓵꓽ ꓜꓴ (PARLIAMENT) ꓒꓬꓱꓽ ꓕꓯ ꓗꓪ ꓬꓲꓸ ꓔꓯ ꓛꓬꓻ ꓖꓴ ꓟꓽ ꓙꓳ ꓟ ꓙ ꓖꓴ ꓐꓯ ꓟꓸ ꓖꓶ_ ꓡꓳ꓿ ꓬꓲ ꓡꓰ ꓗꓴꓷꓼ ꓙꓵꓽ ꓢꓴ ꓢꓲꓽ ꓒ ꓐꓴ ꓟꓲ ꓙꓬ ꓗꓪ ꓒꓳꓹ ꓒꓶꓽ ꓜꓴꓻ ꓔꓶꓺ ꓚꓱꓹ_ ꓐꓰ ꓒꓳꓹ ꓒꓶꓽ ꓐꓴ ꓡꓰ ꓙꓵꓽ ꓪ ꓖꓶ ꓢꓲ ꓣꓱꓽ ꓬꓰ ꓔꓬ ꓟ ꓟꓽ ꓙꓲ ꓟꓽ ꓜꓳꓽ ꓟ ꓟꓬꓱꓽ ꓔꓯ ꓟꓰꓹ ꓟꓸ ꓖꓶ_ ꓡꓳ꓿ ꓟꓽ ꓙꓲ ꓟꓽ ꓜꓳꓽ ꓟ ꓖꓳ ꓟ ꓔꓯ ꓫꓬꓹ ꓔꓱꓹ ꓖꓶ ꓡ ꓠꓹ ꓟ ꓥ_ ꓟꓲ ꓓꓰꓽ_ ꓡꓳ꓿ ꓞꓲꓼ ꓟꓳꓽ ꓢꓲ ꓢꓯꓼ ꓐꓽ ꓡꓰ ꓟ ꓪꓰ-ꓗꓶ-ꓡꓲ-ꓩ ꓕꓱ ꓕꓲ ꓣꓳ ꓠꓬ ꓒꓳꓹ ꓒꓶꓽ ꓐꓴ ꓟꓲ ꓙꓬ ꓗꓪ ꓖꓶꓻ ꓬꓲꓼ ꓡ_ ꓥꓳ꓾ ꓐꓰ ꓒꓳꓹ ꓒꓶꓽ ꓐꓴ ꓥꓳꓺ ꓡꓳꓸ ꓔ ꓥ_ ꓟꓲ꓾ ꓬꓲ ꓪ ꓥꓳꓺ ꓡꓳꓸ ꓔ ꓟ_ ꓡꓰ ꓐꓰ ꓟꓽ ꓒꓬꓱꓼ ꓡ ꓠꓬꓲ꓾ ꓬꓲ ꓪ ꓓꓵꓽ ꓙ ꓮ' ꓡꓰ_ ꓡꓳ꓿ ꓪꓰ-ꓗꓶ-ꓡꓲ-ꓩ ꓡꓰ ꓐꓯ ꓟꓸ ꓖꓶ_ ꓟ ꓗꓪ ꓐꓰ꓾ ꓗꓴꓷꓼ ꓙꓵꓽ ꓢꓲꓽ ꓒ ꓐꓴ ꓥ_ ꓟꓲ ꓧꓪꓸ ꓛꓲ ꓡ ꓢꓲ꓾ ꓘꓶꓻ ꓙꓵꓻ_ ꓟ ꓕꓵꓼ ꓪ ꓔꓯ ꓒꓬꓹ ꓩꓴ ꓗꓷ_ ꓡꓳ꓿ ꓕꓱ ꓟ ꓠꓽ ꓒꓳꓹ ꓒꓶꓽ ꓐꓴ ꓔꓯ ꓠꓻ ꓡꓰ ꓝꓲ_ ꓟ ꓕꓲ ꓫꓵꓽ ꓥꓳ꓿
	ꓪꓰ-ꓗꓶ-ꓡꓲ-ꓩ ꓔꓯ ꓢ ꓧꓪꓹ ꓕꓲ ꓧꓪꓹ ꓘꓴꓻ ꓢꓲ ꓠ ꓠꓬꓲ_ ꓡꓳ꓿ ꓕꓱ ꓕꓲ ꓧꓪꓹ ꓗꓪ ꓠꓬ ꓰ-ꓖꓶ-ꓡꓯ ꓗꓪ ꓟ ꓦ ꓡꓱ ꓚꓱꓹ ꓧꓳꓽ ꓢꓴ ꓟꓴꓺ ꓡꓳꓹ ꓬꓰ_ ꓕꓲ ꓜꓴ ꓟ ꓒꓬꓱꓽ ꓕꓯ ꓗꓪ ꓥ ꓡꓳ꓿ ꓪꓰ-ꓗꓶ-ꓡꓲ-ꓩ ꓣꓱꓽ ꓬꓰ ꓔꓬ ꓟ ꓟꓬꓱꓽ ꓔꓯ ꓠꓽ ꓡꓰ ꓝꓲ_ ꓡꓳ꓿ ꓦ ꓡꓱ ꓚꓱꓹ ꓧꓳꓽ ꓢꓴ ꓐꓴ ꓡꓰ ꓙ ꓖꓶ ꓔ ꓟ ꓠꓽ꓾ ꓪꓰ-ꓗꓶ-ꓡꓲ-ꓩ ꓔꓯ ꓠꓬ꓾ ꓮꓸ ꓔꓳꓸ ꓡꓰ ꓛꓴꓻ ꓢꓰꓼ ꓗꓷ ꓠꓹ ꓟ ꓥ ꓡꓳ꓿ 

ꓪꓰ-ꓗꓶ-ꓡꓲ-ꓩ ꓠꓬ ꓟꓽ ꓙꓵꓺ ꓖꓶ

	ꓪꓰ-ꓗꓶ-ꓡꓲ-ꓩ ꓠꓬ ꓬꓲ ꓡꓰ ꓐꓳꓺ ꓧꓳꓽ ꓔ ꓟ ꓕꓳ ꓶ ꓔꓯ ꓟꓽ ꓣꓴ ꓔꓯꓹ ꓬꓲꓼ ꓙꓰ ꓟ_ ꓡꓰꓽ ꓟꓽ ꓞꓲ꓾ ꓬꓲ ꓔꓯ ꓓꓰꓺ ꓔ ꓟ ꓓꓰꓺ ꓘꓶꓽ ꓮ ꓙꓵꓽ ꓔꓯ ꓬꓲꓸ ꓟꓽ ꓘꓳ ꓣꓴ꓿ ꓬꓲ ꓡꓰ ꓞꓳ ꓤ ꓮꓽ ꓟꓬꓹ ꓔꓯ ꓐꓯ ꓟꓴ ꓕꓲꓺ ꓗꓪ ꓠꓺ ꓠꓹ ꓡ ꓠꓹ ꓟ ꓘꓴ ꓢꓲ꓾ ꓒꓳꓹ ꓒꓶꓽ ꓐꓴ ꓬꓰ_ ꓟ ꓥꓶꓺ_ ꓟ ꓟꓬꓱꓽ_ ꓐꓰ ꓗꓶꓸ_ ꓟ ꓮ ꓙꓵꓽ ꓔꓯ ꓢꓲ ꓫꓬ ꓕꓳ ꓶ_ ꓐꓰ ꓔꓯꓺ  ꓟꓸ ꓖꓶ_ ꓡꓳ꓿ ꓢꓲ-ꓫꓬ-ꓟ-ꓦ ꓠꓬ ꓠꓺ ꓠꓹ ꓢꓴ ꓐꓴ ꓠꓲꓹ ꓟ ꓔꓯ ꓡꓵꓹ ꓔꓴꓺ ꓗꓷ ꓠꓬꓲ꓾ ꓪꓰ-ꓗꓶ-ꓡꓲ-ꓩ ꓫ ꓕꓱ ꓘꓶꓽ ꓠꓬ꓾ ꓪꓴ-ꓢ ꓗꓪ ꓐꓰ ꓡ_ ꓟ ꓚꓬꓺ ꓚꓱꓹ_ ꓡꓰ ꓐꓰ ꓠꓺ ꓠꓹ ꓢꓴ ꓠꓲꓹ ꓟ ꓔꓯ ꓗꓸ ꓙ ꓙꓰ_ ꓡꓳ꓿ ꓬꓲ ꓔꓯ ꓟꓽ ꓔꓱꓹ ꓟ ꓦ ꓡꓱ ꓢꓴ꓾ ꓐꓰ꓾ ꓓꓰꓺ ꓔ ꓟ ꓓꓰꓺ ꓘꓶꓽ ꓔꓯ ꓠꓬ꓾ ꓬꓲ ꓡꓰ ꓒꓳꓹ ꓒꓶꓽ ꓐꓴ ꓔꓯ ꓟꓯꓻ ꓝꓲ_ ꓡꓳ꓿ 
	“ꓮ ꓟ_ ꓐꓰ ꓓꓶꓽ ꓡꓯ ꓘꓳ ꓔꓬ ꓟ ꓥ ꓡꓳ꓾ ꓐꓰ ꓠꓴ ꓪ ꓓꓵ ꓙ_ ꓡ? ꓡꓱ ꓜꓴ ꓘꓶꓽ ꓗꓪ ꓦꓰꓼ ꓞꓹ ꓔꓬ ꓟ ꓞꓳ ꓟꓳꓽ ꓕꓲ ꓣꓳ_ ꓐꓰ ꓓꓶꓽ ꓡꓯ ꓘꓳ ꓔꓬ ꓟ ꓥ ꓡ? ꓟꓽ ꓥ꓿ ꓦ ꓡꓱ ꓚꓱꓹ ꓧꓳꓽ ꓢꓴ ꓐꓴ ꓠꓬ ꓔꓱꓹ ꓚꓵꓺ_ ꓟ ꓪꓴ-ꓢ ꓐꓯ ꓘꓶ_ ꓐꓰ ꓔꓳꓹ ꓡꓯ ꓘꓳ ꓔꓬ ꓟ ꓥ ꓡꓳ꓿ ꓔꓱꓹ ꓚꓵꓺ_ ꓟ ꓠꓬ ꓠꓴ ꓪ ꓕꓯ ꓢꓲ ꓪꓽ ꓠꓬꓲ_ ꓟ ꓑꓶ ꓓꓴ ꓔꓱꓹ ꓚꓵꓺ_ ꓟ ꓡꓰ ꓠꓴ ꓪ ꓔꓯ ꓧꓪꓸ ꓡꓰ_ ꓥꓳ꓾” ꓐꓰ꓾ ꓪꓰ-ꓗꓶ-ꓡꓲ-ꓩ ꓡꓰ ꓦ ꓡꓱ ꓚꓱꓹ ꓪꓴꓸ ꓓꓵ ꓣꓱꓽ ꓢꓴ ꓐꓴ ꓔꓯ ꓐꓯ ꓖꓶ_ ꓡꓳ꓿ ꓪꓰ-ꓗꓶ-ꓡꓲ-ꓩ ꓠꓬ ꓐꓯ ꓘꓶ ꓕꓱ ꓟ ꓔꓯ ꓫ ꓕꓱ ꓢꓲ꓾ ꓬꓲꓸ ꓐꓽ ꓗꓪ ꓮꓽ ꓤ ꓤ ꓫꓱꓽ ꓓꓳꓺ ꓙꓰ ꓔꓬ ꓥ_ ꓟꓲ꓾ ꓬꓲ ꓔꓯ ꓗꓽ ꓢꓴ ꓕꓲ ꓣꓳ_ ꓟꓲ ꓟꓽ ꓙꓳ꓿ 
	ꓪꓰ-ꓗꓶ-ꓡꓲ-ꓩ ꓬꓰ ꓠ ꓗ_ ꓟ ꓟꓬꓱꓽ ꓠꓬ ꓬꓰ ꓓꓳ ꓡꓰꓳ꓿ ꓬꓲꓸ_ ꓡꓰꓽ꓾ ꓶꓼ ꓓꓳꓽ ꓫꓱꓹ ꓓꓳꓽ ꓔꓯ ꓬꓲ ꓝꓮꓲ ꓕꓲ ꓧꓪꓹ ꓢꓷ ꓙ ꓟꓳ ꓙ ꓠ ꓗꓹ ꓢꓰꓽ ꓡꓳ꓿ ꓮꓽ ꓟꓬꓹ ꓧꓪꓹ ꓗꓪ ꓢꓲ ꓫꓬ ꓢꓴ ꓐꓴ ꓫꓵꓽ ꓧꓳꓸ ꓡꓰ ꓖꓴ꓾ ꓒꓳꓹ ꓒꓶꓽ ꓐꓴ ꓐꓯ ꓟꓴ ꓕꓲꓺ ꓗꓪ ꓪꓰ-ꓗꓶ-ꓡꓲ-ꓩ ꓔꓯ ꓠꓺ ꓠꓬꓲ ꓠꓹ ꓟ ꓝꓮꓲ ꓕꓲ ꓧꓪꓹ ꓘꓴ_ ꓡꓳ꓿ ꓪꓰ-ꓗꓶ-ꓡꓲ-ꓩ ꓔꓯ ꓠꓬ ꓟꓲ ꓦꓲ ꓕꓲ ꓧꓪꓹ ꓓꓶꓽ ꓗꓷ ꓠꓬꓲ꓾ ꓬꓲ ꓠꓬ ꓘꓴꓻ ꓔ ꓟ ꓗꓪ ꓙꓰ ꓟꓽ ꓐ ꓡꓻꓳ꓿ ꓬꓲ ꓠꓬ ꓟꓷ ꓠꓷꓹ ꓡꓰ ꓐꓯ ꓖꓶ ꓟꓽ ꓐ ꓡ ꓟ ꓑꓶ ꓓꓴ ꓕꓳ ꓶ ꓐꓳꓺ ꓦ ꓗꓷ_ ꓡꓳ꓿ ꓬꓲ ꓡꓰ ꓦ ꓩꓴ ꓗꓷ_ ꓟ ꓕꓳ ꓶ ꓗꓪ ꓠꓬ꓾ ꓒꓳꓹ ꓒꓶꓽ ꓐꓴ ꓘꓶꓽ ꓘꓹ ꓠꓲꓹ ꓘꓹ_ ꓟ ꓔꓯ ꓟꓳꓸ ꓐꓳ ꓔ_ ꓡꓳ꓿ 
	ꓒꓳꓹ ꓒꓶꓽ ꓐꓰ ꓘꓴ ꓜꓲꓼ ꓞꓳ ꓧꓳꓽ ꓢꓴ ꓐꓴ ꓬꓲ ꓪ ꓘꓶꓽ ꓘꓹ ꓟ_ ꓐꓰ ꓥꓶꓺ_ ꓟ ꓔꓯ ꓟꓳꓸ ꓖꓶ ꓓꓳ ꓡ ꓠꓹ ꓟ ꓐꓱ ꓶ ꓙꓲ-ꓢꓴ ꓬꓲ ꓠꓴꓽ ꓠꓲꓹ_ ꓐꓰ ꓙ ꓣꓳꓽ ꓠꓲꓹ ꓟꓸ ꓟꓲ ꓔꓯ ꓐꓳꓺ ꓢꓲ ꓒꓳꓹ ꓒꓶꓽ ꓪꓴꓸ ꓓꓵ ꓣꓱꓽ ꓢꓴ ꓔꓯ ꓦꓻ ꓩꓴ ꓗꓷ_ ꓡꓳ꓿ 
	ꓦ ꓡꓱ ꓚꓱꓹ ꓐꓱ ꓶ ꓚꓲꓸ ꓛꓬ ꓢꓯꓼ ꓟꓬ ꓖꓶ ꓙꓲꓽ ꓙꓳ_ ꓠꓬ ꓖꓶꓽ ꓠꓹ ꓟ ꓪꓰ-ꓗꓶ-ꓡꓲ-ꓩ ꓓꓵꓽ ꓙ ꓞꓷ ꓔ_ ꓡꓳ꓿ ꓪ ꓔꓲ_ ꓐꓰ꓾ ꓒꓳꓹ ꓒꓶꓽ ꓐꓰ ꓘꓴ ꓜꓲꓼ ꓞꓳ ꓪꓴꓸ ꓓꓵ ꓣꓱꓽ ꓢꓴ ꓐꓴ ꓠꓬ ꓬꓲ ꓔꓯ ꓢꓰꓼ ꓠꓹ ꓟ ꓚꓴꓽ ꓬꓲꓹ ꓓꓶꓽ ꓔꓬ ꓠꓬꓲ꓾ ꓦ ꓐ ꓮꓽ ꓟꓬꓹ ꓟ ꓟꓽ ꓟꓶ ꓫꓵꓺ ꓕꓯ ꓬꓲ ꓠꓬ ꓮꓸ ꓔꓳꓸ ꓬꓲ ꓘꓴꓻ ꓗꓪ ꓓꓯꓺ ꓙꓰ ꓪ_ ꓐꓰ ꓗ_ ꓡꓳ꓿ ꓖꓳ ꓡꓱ ꓥ_ ꓟꓲ ꓬꓲ ꓠꓲꓹ ꓪꓴꓽ ꓠꓲꓹ ꓕꓶꓻ_ ꓟ ꓠꓽ꓾ ꓟꓽ ꓣꓳꓺ ꓡꓰ ꓟꓽ ꓠꓲꓸ ꓡꓰ꓿ 
	ꓕꓲ ꓤꓶꓻ ꓡꓱꓸꓼ ꓗꓪ ꓢꓲ ꓫꓬ ꓕꓳ ꓶ ꓔꓯ ꓠꓲꓹ ꓪꓴꓽ ꓪꓴꓽ_ ꓡꓰꓽ ꓔꓺ ꓙ ꓗꓳꓸ ꓡ ꓢꓴ ꓪꓰ-ꓗꓶ-ꓡꓲ-ꓩ ꓠꓬ꓾ ꓬꓲ ꓔꓯ ꓛꓴ ꓙꓳ ꓢꓴ ꓟꓲ ꓙꓬ ꓗꓪ ꓮ ꓕꓯ_ ꓟꓲ ꓟꓽ ꓫꓴꓺ ꓡꓰ꓾ ꓟꓽ ꓫ ꓔꓳ ꓡꓰ꓿ ꓪꓴ-ꓢ ꓡꓰ ꓬꓲ ꓔꓯ ꓔꓺ ꓙ ꓔꓬ ꓟ ꓑꓶ ꓓꓴ꓾ ꓛꓴ ꓙꓳ ꓢꓴ ꓐꓴ ꓡꓰ ꓧꓪꓸ ꓡꓰ_ ꓥꓳ꓾ ꓐꓰ ꓓꓵ ꓙ ꓔꓬ ꓟ ꓝꓲ ꓗꓪ ꓥ_ ꓟꓲ꓾ ꓪꓴ-ꓢ ꓡꓰ ꓬꓲ ꓔꓯ ꓞꓳ ꓤ ꓐꓴ ꓡꓯꓼ ꓟꓽ ꓛꓲ ꓟ ꓬꓲꓸ ꓔꓶꓸ ꓗꓪ ꓙꓵꓺ ꓩꓴ ꓗꓷ_ ꓡꓳ꓿ ꓪꓰ-ꓗꓶ-ꓡꓲ-ꓩ ꓠꓬ ꓡꓴ-ꓔꓷ-ꓪꓳ-ꓕ ꓘꓴ ꓜꓲ ꓞꓳ ꓗꓪ ꓘꓶꓽ ꓫꓵꓽ ꓜꓽ_ ꓐꓰ ꓬꓰ ꓔꓬ ꓕꓯ꓾ ꓟꓲꓽ ꓦꓲ ꓓꓶꓽ ꓗꓷ ꓢꓲ ꓙꓲ-ꓢꓴ ꓠꓯꓸꓼ ꓗꓪ ꓬꓲꓼ ꓟꓶ ꓡꓰ_ ꓡꓳ꓿

ꓤꓶꓻ ꓫꓵꓼ ꓕꓲ ꓤꓶꓻ ꓐꓱ ꓶ ꓙ ꓪꓴꓸ ꓕꓴꓻ ꓢꓴ

	ꓪꓴ-ꓢ ꓠꓬ ꓪꓰ-ꓗꓶ-ꓡꓲ-ꓩ ꓟꓷ ꓠꓷ ꓗꓪ ꓔꓱꓹ ꓚꓵꓺ_ ꓟ ꓬꓲ ꓐꓯ ꓘꓶ ꓔꓯ ꓗꓶ ꓔ ꓖꓶ_ ꓡꓳ꓿ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓟꓬꓱꓽ ꓐꓱ ꓶ ꓦꓲꓻ ꓚꓰꓺ ꓜꓶꓻ ꓟꓶ ꓡꓰ_ ꓗꓪ ꓛꓲ ꓪꓰ-ꓗꓶ-ꓡꓲ-ꓩ ꓬꓰ_ ꓟ ꓟꓬꓱꓽ ꓔꓯ ꓪꓴ-ꓢ ꓡꓰ ꓔꓺ ꓙ_ ꓡꓳ꓿ ꓪꓰ-ꓗꓶ-ꓡꓲ-ꓩ ꓠꓬ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓢꓴ ꓐꓹ ꓐ ꓥ ꓡꓳ꓿ ꓝꓮꓲ ꓬꓲ ꓠꓬ ꓤꓶꓻ ꓫꓵꓼ ꓕꓲ ꓟ ꓐꓱ ꓶ ꓙ ꓪꓴꓸ ꓕꓴꓻ ꓢꓴ (ꓥ ꓠꓬ ꓚꓱꓹ ꓙ ꓖꓶ ꓢꓴ) ꓥ ꓡꓳ꓿ ꓬꓲ ꓡꓰ ꓚꓺ ꓟꓸ ꓖꓶ_ ꓟ ꓟꓸ ꓟꓲ ꓠꓬ ꓒꓳꓹ ꓞꓹ ꓡꓯ ꓘꓳ ꓓꓴ ꓟꓽ ꓙꓳ꓾ ꓮꓽ ꓘꓶꓸ ꓐꓲꓺ ꓜꓲꓼ_ ꓠꓬꓲ꓾ ꓗꓸ ꓠꓯ ꓟ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓢꓴ ꓐꓴ ꓠꓬ ꓬꓲ ꓕꓯ ꓢꓲ ꓓꓻ ꓢꓴ ꓟꓽ ꓙꓳ꓿ ꓕꓲ ꓐꓱ ꓟ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓢꓴ ꓠꓽ꓾ ꓬꓲ ꓔꓯ ꓖꓼ ꓟꓽ ꓟꓶ꓿ ꓬꓲꓸ ꓡꓰ ꓔꓶꓺ ꓔꓲ ꓬꓰ ꓟ ꓦꓲꓻ ꓚꓰꓺ ꓠꓬ ꓮꓽ ꓘꓶꓸ ꓕꓶꓻ_ ꓠꓬꓲ꓾ ꓗꓸ ꓠꓯꓸ ꓟ ꓞꓳ ꓤ ꓐꓴ ꓠꓬ ꓖꓳ ꓟ ꓔꓯ ꓫꓬꓹ ꓔꓱꓹ ꓟꓽ ꓛꓵ꓿
	ꓣꓳ-ꓟ ꓘꓴ ꓜꓲꓼ ꓞꓳ ꓡꓰ ꓦꓬ ꓠꓬꓲ ꓟꓶ ꓫꓵ ꓫꓵꓺ ꓪꓳꓽ ꓔ ꓟ ꓗꓪ ꓐꓰ ꓗꓴꓷꓼ ꓐꓴ ꓔꓯ ꓩꓴ ꓗꓷ ꓟꓶ ꓠꓹ ꓟ ꓪꓰ-ꓗꓶ-ꓡꓲ-ꓩ ꓢꓯꓼ ꓕꓵꓼ_ ꓟ ꓟꓬꓱꓽ ꓮ ꓙꓵꓽ ꓠꓬ꓾ ꓢꓲ ꓫꓬ ꓕꓳ ꓶ ꓗꓪ ꓬꓲꓸ ꓚꓰꓺ ꓬꓰ ꓔ_ ꓡꓳ꓿ ꓦꓬꓻ ꓘꓳꓼ 14 ꓗꓪ ꓐꓰ ꓪꓴꓸ ꓔꓴ ꓢꓲ ꓞꓳ ꓤ ꓐꓴ ꓘꓳ ꓣꓴ ꓟꓶ_ ꓟ ꓶꓼ ꓤ ꓫꓱꓹ ꓤ ꓬꓲꓻ ꓝꓳꓹ ꓟꓶ ꓥ_ ꓟꓲ꓾ ꓪꓰ-ꓗꓶ-ꓡꓲ-ꓩ ꓡꓰ ꓣꓱꓽ ꓬꓰ_ ꓟ ꓟꓬꓱꓽ ꓥ ꓡꓳ꓿ ꓣꓳ-ꓟ ꓘꓴ ꓜꓲꓼ ꓞꓳ ꓠꓬ ꓥꓳꓽ ꓡꓰ ꓟꓽ ꓓ ꓟ ꓙꓵꓽ ꓪ ꓙꓳ_ ꓟ ꓜꓴꓻ ꓥ ꓡꓳ꓾ ꓐꓰ꓾ ꓮꓽ ꓟꓬꓹ ꓘꓳꓼ ꓘꓳ ꓣꓴ ꓗꓳꓸ ꓡ_ ꓡꓳ꓿ ꓣꓳ-ꓟ ꓘꓴ ꓜꓲꓼ ꓞꓳ ꓡꓰ ꓔꓶꓺ ꓔ ꓟ ꓗꓺ ꓫꓵꓺ ꓔꓯ ꓠꓬ ꓞꓳ ꓤ ꓐꓴ ꓡꓰ ꓓꓵꓽ ꓙ ꓟꓬꓽ ꓓꓴ ꓟꓽ ꓙꓳ ꓙꓳ ꓛꓳꓻ ꓫꓱꓽ ꓗꓳꓸ ꓡ_ ꓡꓳ꓿ ꓖꓳ ꓡꓱ ꓥ_ ꓟꓲ ꓕꓱ ꓟ ꓮ ꓙꓵꓽ ꓔꓯ ꓪꓰ-ꓗꓶ-ꓡꓲ-ꓩ ꓡꓰ ꓒꓬꓹ ꓩꓴ ꓗꓷ ꓢꓲ꓾ ꓞꓳ ꓤ ꓮ ꓙꓵꓽ ꓠꓬ ꓢꓲ ꓫꓬ ꓕꓳ ꓶ ꓔꓯ ꓛꓳꓻ ꓫꓱꓽ ꓠꓹ ꓟ ꓬꓲꓸ ꓡꓰ ꓚꓱꓹ ꓖꓴꓺ ꓟꓳꓸ ꓖꓶ_ ꓡꓳ꓿ ꓪꓴ-ꓢ ꓠꓬ ꓒꓳꓹ ꓒꓶꓽ ꓐꓴ ꓗꓪ ꓐꓰ ꓘꓴ ꓜꓲ ꓞꓳ ꓔꓯ ꓫ ꓕꓱ_ ꓡꓳ ꓟꓽ ꓥ꓾ ꓢꓲ ꓫꓬ ꓕꓳ ꓶ ꓗꓪ ꓐꓰ ꓫ ꓕꓱ_ ꓡꓳ꓾ ꓐꓰ ꓬꓲ ꓡꓰ ꓚꓺ ꓟꓸ ꓖꓶ_ ꓡꓳ꓿ ꓢꓲ ꓫꓬ ꓕꓳ ꓶ ꓬꓲꓸ ꓬꓲꓹ ꓢꓶ ꓔꓯ ꓒꓶꓻ ꓟꓸ ꓖꓶ ꓢꓴ ꓥ_ ꓟꓲ ꓒꓳꓹ ꓒꓶꓽ ꓟꓽ ꓥ꓾ ꓢꓲ-ꓫꓬ-ꓟ-ꓦ ꓥ ꓡꓳ꓾ ꓐꓰ ꓬꓲ ꓡꓰ ꓚꓺ ꓟꓸ ꓖꓶ_ ꓡꓳ꓿
	ꓪꓰ-ꓗꓶ-ꓡꓲ-ꓩ ꓠꓬ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓢꓴ ꓮꓽ ꓟꓬꓹ ꓗꓳꓺ ꓡꓳ ꓗꓪ ꓟ ꓕꓲ ꓣꓳ ꓥ ꓡꓳ꓿ ꓬꓲꓸ ꓔꓯ ꓖꓼ ꓟꓶ ꓢꓴ ꓮꓽ ꓘꓶꓸ ꓠꓲꓸ_ ꓡꓳ꓿ ꓞꓳ ꓙꓳ ꓚꓱꓹ ꓗꓪ ꓢꓲ ꓫꓬ_ ꓟ꓾ ꓢꓳꓺ ꓣꓴ ꓢꓯꓼ ꓕꓵꓼ_ ꓟ꓾ ꓠꓲꓹ ꓔꓱꓹ ꓠꓲꓹ ꓓꓰꓺ_ ꓟ_ ꓐꓰ ꓙꓲ-ꓢꓴ ꓠꓵ ꓠꓲꓹ ꓟꓳꓸ ꓖꓶ ꓐ ꓡ_ ꓟ꓾ ꓕꓱ ꓟꓬ ꓫꓵꓽ ꓗꓪ ꓪꓰ-ꓗꓶ-ꓡꓲ-ꓩ ꓠꓬ ꓠꓱ ꓐꓯ ꓢꓴ ꓔꓯ ꓟꓽ ꓫꓱꓸ ꓟ ꓥ ꓡꓳ꓿
	ꓬꓲ ꓔꓯ ꓖꓳ ꓡꓱ ꓫꓵꓽ ꓞꓳ ꓤ ꓕꓲ ꓣꓳ ꓒꓬꓱꓼ ꓡ ꓝꓲ_ ꓟ ꓠꓽ꓾ ꓢꓲ ꓫꓬ ꓕꓳ ꓶ ꓥ ꓡꓳ꓿ ꓢꓲ ꓫꓬ ꓕꓳ ꓶ ꓠꓬ ꓞꓳ ꓤ ꓓꓵꓽ ꓙ ꓚꓱꓹ ꓔꓯ ꓜꓳꓽ ꓡꓰ ꓝꓲ ꓢꓲ꓾ ꓠꓲꓹ ꓒꓵꓽ ꓠꓲꓹ ꓡꓱꓻ_ ꓟ ꓔꓯ ꓐꓬꓻ ꓪꓴꓽ ꓡ ꓝꓲ_ ꓡꓳ꓿ ꓠꓱ ꓐꓯ ꓕꓳ ꓶ ꓔꓯ ꓟꓽ ꓫꓱꓸ꓿ ꓚꓴꓽ ꓬꓲꓹ꓾ ꓠꓲꓹ ꓪꓴꓽ_ ꓟ_ ꓐꓰ ꓣꓱꓽ ꓬꓰ_ ꓟ ꓟꓬꓱꓽ ꓕꓱ ꓟꓬ ꓫꓵꓽ ꓔꓯ ꓢꓲ ꓫꓬ ꓕꓳ ꓶ ꓡꓰ ꓕꓶꓻ ꓡꓰ ꓝꓲ_ ꓡꓳ꓿ ꓢꓲ ꓫꓬ ꓕꓳ ꓶ ꓔꓯ ꓒꓵꓽ ꓢꓲ꓾ ꓕꓲ ꓠꓲꓹ ꓟ ꓡꓱꓸꓼ ꓢꓳꓺ ꓢꓯꓼ ꓕꓵꓼ_ ꓟ ꓗꓪ ꓐꓰ ꓞꓳ ꓤ ꓐꓴ ꓠꓬ ꓪꓴ-ꓢ ꓙꓽ ꓠꓲꓹ ꓔꓯ ꓟꓶ ꓡꓰ ꓢꓲ꓾ ꓟꓲ ꓠꓯ ꓗꓪ ꓢꓷ ꓠꓲꓹ ꓙ ꓜꓲꓼ ꓠꓲꓹ ꓙꓳ ꓢꓴ ꓒꓬꓱꓼ ꓡ_ ꓡꓳ꓿ ꓬꓲ ꓪ ꓠꓽ꓾ ꓟꓲ ꓠꓯ ꓗꓪ ꓟ ꓮꓸ ꓓꓲꓽ ꓙꓲꓻ_ ꓟ ꓢꓳꓺ ꓦꓲ ꓗꓪ ꓐꓰ ꓢꓳꓺ ꓔ ꓢꓴ ꓕꓯ ꓢꓲ ꓓꓻ_ ꓡꓳ꓿ ꓖꓪꓸ 119ꓽ 130
	ꓪꓰ-ꓗꓶ-ꓡꓲ-ꓩ-ꓢꓶ ꓐꓰ ꓡꓳ-ꓡ-ꓢꓶ (WYCLIFFITES AND LOLLARDS) ꓐꓰ ꓟꓬꓱꓺ ꓔ ꓟ ꓪꓰ-ꓗꓶ-ꓡꓲ-ꓩ ꓗꓸ ꓠꓯ ꓛꓳ ꓢꓴ ꓐꓴ ꓠꓬ꓾ ꓶꓼ ꓓꓳꓽ ꓫꓱꓹ ꓓꓳꓽ ꓔꓯꓹ ꓔ ꓢꓲ ꓗꓴꓷꓼ ꓮꓽ ꓟꓬꓹ ꓗꓪ ꓒꓬꓱꓺ ꓙꓰ_ ꓡꓳ꓿ ꓬꓲ ꓪ ꓠꓬ ꓬꓲ ꓪ ꓔꓯ ꓧꓳꓽ ꓢꓴ ꓟꓽ ꓔꓬ ꓗꓸ ꓠꓯꓸ ꓥ_ ꓟꓲ꓾ ꓧꓶꓸ ꓕꓯ ꓟ ꓕꓯ ꓢꓲ ꓟꓬꓱꓽ ꓬꓰ ꓢꓯꓼ ꓕꓵꓼ_ ꓡꓳ꓿ ꓞꓳ ꓤ ꓮꓽ ꓟꓬꓹ ꓠꓬ ꓬꓲꓸ ꓪ ꓡꓰ ꓚꓺ ꓟꓸ ꓖꓶ_ ꓟ ꓟꓸ ꓟꓲ ꓔꓯ ꓠꓺ ꓠꓹ_ ꓡꓳ꓿ ꓖꓳ ꓡꓱ ꓠ ꓠꓹ ꓢꓴ ꓐꓴ ꓗꓳ ꓡꓳ ꓗꓪ꓾ ꓪ ꓔꓲ ꓟꓺ_ ꓐꓰ ꓪ ꓔꓲ ꓠꓯꓸ ꓘꓪ ꓗꓪ ꓟ ꓙꓵꓽ ꓢꓲꓽ ꓒ ꓐꓴ ꓥ_ ꓟꓲ ꓚꓬꓼ_ ꓡꓳ꓿ ꓬꓲ ꓪ ꓗꓪ ꓟ ꓕꓲ ꓐꓱ ꓠꓬ ꓙꓲ-ꓢꓴ ꓢꓲꓺ ꓤ ꓒꓬꓱꓼ ꓡ_ ꓡꓳ꓿ ꓣꓳ-ꓟ ꓘꓴ ꓜꓲꓼ ꓞꓳ ꓡꓰ ꓫꓬꓹ ꓔ ꓟ꓾ ꓐꓬꓱꓽ ꓔꓯ ꓪꓴꓸ ꓓꓵ ꓕꓱꓼ_ ꓟ ꓬꓲꓸ ꓢꓷꓸ ꓡꓰ ꓓꓴ ꓮꓽ ꓟꓬꓹ ꓔꓯ ꓢꓲ ꓫꓬ ꓦꓲ ꓗꓪ ꓐꓰ ꓥꓸ ꓦ ꓗꓷ_ ꓡꓳ꓿
	ꓖꓳ ꓡꓱ ꓥ_ ꓟꓲ ꓟꓽ ꓟꓶ ꓫꓵ ꓕꓯ꓾ ꓢꓲ ꓫꓬ ꓕꓳ ꓶ ꓔꓯ ꓚꓲꓸ ꓛꓬ ꓐꓱ ꓶ ꓚꓱꓹ ꓟꓳꓸ ꓖꓶ ꓓꓴ ꓚꓬꓹ ꓢꓲ ꓞꓳ ꓙꓳ ꓢꓴ ꓕꓯ ꓢꓲ ꓗꓪ ꓗꓸ ꓧꓪꓺ_ ꓟ ꓬꓯꓼ ꓡ_ ꓡꓳ꓿ ꓰ-ꓖꓶ-ꓡꓯ ꓗꓪ ꓟ ꓶꓼ ꓓꓳꓽ ꓟꓸ ꓒ ꓐꓴ ꓔꓯ ꓡꓯ ꓐꓳ ꓔꓶ ꓓꓴ ꓗꓪ ꓕꓯꓼ ꓠꓹ ꓟ ꓕꓵꓼ ꓪ ꓐꓯ ꓑꓶꓺ ꓗꓷ_ ꓡꓳ꓿ ꓕꓱ ꓟ ꓠꓽ ꓰ-ꓖꓶ-ꓡꓯ ꓗꓪ ꓕꓱ ꓡꓱ ꓫꓵꓽ ꓕꓵꓼ ꓪ ꓖꓶ_ ꓟ ꓬꓲꓸ ꓪꓴꓸ ꓕꓲ ꓧꓪꓹ ꓥ ꓡꓳ꓿ ꓦ ꓡꓱ ꓐꓳ_ ꓟ ꓪꓴ-ꓢ ꓚꓳꓺ ꓑ ꓐꓴ ꓠꓬ ꓕꓲ ꓣꓳ ꓗ ꓠꓯ ꓕꓲ ꓣꓳ ꓢꓲꓺ ꓒ ꓠꓯꓸꓼ ꓗꓪ ꓬꓲꓼ ꓟꓶ ꓡꓰ_ ꓡꓳ꓿ ꓶꓼ ꓓꓳꓽ ꓚꓺ ꓢꓴ ꓔꓯ ꓠꓬ ꓣꓳ-ꓟ ꓘꓴ ꓜꓲꓼ ꓞꓳ ꓔꓯ ꓛꓴꓽ ꓙꓳ ꓢꓴ_ ꓐꓰ ꓟꓽ ꓔꓱꓹ ꓟ ꓦ ꓡꓱ ꓢꓴ ꓥ ꓡꓳ꓾ ꓐꓰ ꓓꓰꓺ ꓢꓲ ꓖꓼ ꓢꓰꓼ ꓔꓬ ꓥ_ ꓟꓲ꓾ ꓔꓱꓹ ꓚꓵꓺ_ ꓟ ꓶꓼ ꓓꓳꓽ ꓔꓯ ꓚꓺ ꓒꓬꓱꓺ ꓢꓴ ꓐꓴ ꓠꓬ꓾ ꓞꓳ ꓫꓸ ꓐꓴ ꓦꓲꓻ_ ꓐꓰ꓾ ꓟꓲ ꓘꓴꓻ_ ꓐꓰ ꓭ ꓘꓴꓻ ꓗꓪ ꓔꓬ ꓢꓲ꓾ ꓘꓳ ꓫꓱ ꓫꓱ_ ꓐꓰ ꓢꓽ ꓔ ꓟ ꓠꓬꓲ ꓖꓴ ꓗꓪ ꓜꓲꓼ ꓡꓯ ꓘꓳ ꓢꓲ ꓠꓬꓲ꓾ ꓶꓼ ꓓꓳꓽ ꓔꓯ ꓡꓯ ꓫꓵ ꓚꓺ ꓟꓸ ꓖꓶ_ ꓡꓳ꓿ 
	ꓣꓳ-ꓟ ꓘꓴ ꓜꓲꓼ ꓞꓳ ꓐꓴ ꓦ ꓡꓱ ꓚꓱꓹ ꓗꓪ ꓐꓬꓺ ꓡꓰ ꓛꓵꓽ ꓡꓰ ꓔꓬ ꓟ ꓔꓯ ꓔꓳꓹ_ ꓟ ꓠꓬ ꓦꓬꓻ ꓘꓳꓼ ꓮꓽ ꓟꓬꓹ ꓗꓪ ꓛꓲ ꓙꓳ ꓔꓬ_ ꓡꓳ꓿ ꓬꓲ ꓪꓴꓸ ꓟ ꓙꓲ-ꓢꓴ ꓢꓲꓺ ꓤ ꓐꓴ ꓠꓬ ꓪꓴ-ꓢ ꓐꓯ ꓘꓶ ꓔꓯ ꓠꓲꓹ ꓡꓱ ꓡꓱ_ ꓡꓰꓽ ꓢꓳꓺ ꓢꓲ꓾ ꓔꓱꓹ ꓚꓵꓺ_ ꓟ ꓟꓸ ꓟꓲ ꓐꓱ ꓶ ꓚꓲꓸ ꓛꓬ ꓔꓯ ꓔꓲꓺ ꓖꓶ_ ꓡꓳ꓿ ꓞꓳ ꓤ ꓮ ꓟꓬꓹ ꓠꓬ ꓙꓲ-ꓢꓴ ꓐꓱ ꓶ ꓚꓲꓸ ꓛꓬ ꓙꓳ_ ꓟ ꓐꓳꓺ ꓶꓼ ꓐꓰ ꓖꓴꓽ ꓙꓴꓽ ꓔꓯ ꓡꓳꓺ ꓗꓷ_ ꓡꓳ꓿ ꓦꓲꓻ ꓙꓳꓻ ꓢꓴ ꓐꓴ ꓠꓬ꓾ ꓟꓵꓽ ꓗꓪ ꓐꓰ ꓖꓼ ꓓꓳꓺ ꓪ ꓡꓰ ꓢꓴ ꓐꓴ ꓔꓯ ꓬꓲ ꓪ ꓦꓲꓻ ꓗꓪ ꓔꓬꓹ ꓝꓲ_ ꓡꓳ꓿ ꓕꓲ ꓧꓪꓹ ꓧꓪꓹ ꓠꓬ ꓦꓲꓻ ꓢꓲꓺ ꓔꓯ ꓥ_ ꓟꓲ ꓖꓼ ꓓꓳ ꓪ ꓡꓰ_ ꓟ ꓙꓳ_ ꓡꓳ꓿ ꓖꓳ ꓡꓱ ꓥ_ ꓟꓲ ꓬꓲ ꓪ ꓠꓽ ꓙꓲ-ꓢꓴ ꓐꓱ ꓶ ꓚꓬꓹ ꓢꓲ꓾ ꓒꓬꓱꓼ ꓡ_ ꓟ ꓫꓵꓽ ꓪꓴ ꓔꓯ ꓠꓲꓹ ꓒꓴ ꓒꓴ_ ꓐꓰ ꓘꓳ ꓣꓴ_ ꓡꓳ꓿ ꓙꓲ-ꓢꓴ ꓫꓸ ꓙꓵ_ ꓟ ꓔꓯ ꓑꓯꓹ ꓘꓳ ꓣꓴ ꓢꓴ꓾ ꓐꓯ_ ꓟ ꓟꓬꓱꓺ ꓔꓯ ꓬꓲ ꓪ ꓠꓲꓹ ꓒꓴ ꓒꓴ_ ꓐꓰ ꓘꓳ ꓣꓴ ꓢꓲ꓾ ꓔꓱꓹ ꓚꓵꓺ_ ꓟ ꓟꓸ ꓟꓲ ꓔꓯ ꓠꓲꓹ ꓪꓴꓽ ꓪꓴꓽ_ ꓡꓰꓽ ꓚꓺ ꓟꓸ ꓖꓶ_ ꓟ ꓑꓶ ꓓꓴ꓾ ꓬꓲ ꓪ ꓗꓳ ꓡꓳ ꓗꓪ ꓐꓱ ꓓꓴꓽ ꓐꓱꓺ ꓪ ꓡꓰ ꓢꓴ꓾ ꓘꓶꓻ ꓙꓵꓻ ꓪ ꓡꓰ ꓢꓴ_ ꓐꓰ ꓮꓸ ꓔꓳꓸ ꓗꓪ ꓛꓴꓻ ꓪ ꓡꓰ ꓢꓴ ꓮꓽ ꓟꓬꓹ ꓙꓳ_ ꓡꓳ꓿ 
	ꓪꓰ-ꓗꓶ-ꓡꓲ-ꓩ ꓬꓲꓸ ꓫꓵꓻ ꓟꓳ ꓔꓯ ꓡꓱꓽ ꓜꓴ ꓗꓪ ꓔꓵꓸ ꓗꓷ ꓥ_ ꓟꓲ꓾ ꓒꓳꓹ ꓒꓶꓽ ꓪꓴꓸ ꓓꓵ ꓣꓱꓽ ꓢꓴ ꓐꓴ ꓠꓬ ꓠꓲꓹ ꓘꓪ ꓟꓽ ꓫꓵ ꓢꓰꓽ꓿ ꓬꓲ ꓫꓵꓻ ꓗ ꓠꓯꓸ 40 ꓘꓳꓼ ꓙꓳ_ ꓕꓯ꓾ ꓒꓳꓹ ꓒꓶꓽ ꓐꓴ ꓡꓰ ꓬꓲꓸ ꓪꓳꓽ ꓔꓳ ꓔꓯ ꓟꓰꓹ ꓓꓳ ꓡ ꓢꓲ꓾ ꓮꓸ ꓔꓳ ꓛꓴꓻ ꓗꓷ_ ꓡꓳ꓿ ꓜꓰ ꓞꓹ ꓟ ꓘꓴꓽ ꓦ ꓔꓯ ꓠꓬ ꓬꓲ ꓙꓬ ꓡꓳ ꓗꓪ ꓐꓴꓺ ꓗꓷ_ ꓡꓳ꓿ “ꓬꓲ ꓙꓬ ꓡꓳ ꓕꓱ ꓟ ꓡꓰ ꓬꓲꓸ ꓪꓳꓽ ꓔꓳ ꓘꓴꓽ ꓦ ꓔꓯ ꓠꓬ ꓮ-ꓐꓴ ꓠꓯ ꓬꓲ ꓗꓪ ꓔꓯꓹ ꓙꓰ_ ꓡꓳ꓿ ꓖꓳ ꓗꓪ ꓐꓰ ꓕꓲ ꓝ ꓠꓬ ꓢꓰ-ꓐ ꓠꓯ ꓬꓲꓻ꓾ ꓖꓳ ꓗꓪ ꓐꓰ ꓕꓲ ꓝꓸ ꓠꓬ ꓬꓲ ꓡꓴ ꓐꓱ ꓤꓽ꓾ ꓖꓳ ꓗꓪ ꓐꓰ ꓕꓲ ꓝ ꓠꓬ ꓬꓲ ꓡꓴꓽ ꓐꓱ ꓓꓽ ꓟ ꓗꓪ ꓔꓯꓹ ꓛꓲ ꓙꓰ_ ꓡꓳ꓿ ꓪꓰ-ꓗꓶ-ꓡꓲ-ꓩ ꓬꓲ ꓙꓵꓻ ꓚꓱꓹ ꓥ_ ꓟꓲ ꓘꓴꓽ ꓦ ꓕꓱ ꓟ_ ꓡꓰ ꓐꓰ ꓕꓲ ꓟꓲ ꓠꓯ ꓡꓱꓸꓼ ꓗꓪ ꓒꓬꓱꓺ ꓙꓰꓳ꓾” ꓐꓰ ꓮꓽ ꓠꓱ ꓟ ꓕꓳ ꓶ ꓐꓳ ꓒ ꓕꓲ ꓣꓳ ꓡꓰ ꓐꓳ ꓔ_ ꓡꓳ꓿
	ꓐꓴ-ꓦꓲ-ꓟꓲ-ꓬ ꓗꓪ ꓟ ꓬꓳ-ꓦ-ꓢꓶ ꓠꓬ ꓪꓰ-ꓗꓶ-ꓡꓲ-ꓩ ꓡꓰ ꓐꓳ ꓔ ꓟ ꓕꓳ ꓶ ꓔꓯ ꓵꓺ ꓢꓲ꓾ ꓣꓳ-ꓟ ꓘꓴ ꓜꓲ ꓞꓳ ꓠꓯꓸꓼ ꓗꓪ ꓟ ꓟꓽ ꓙꓲ ꓟꓽ ꓜꓳꓽ ꓟ ꓔꓯ ꓔꓳꓹ ꓪꓴꓸ ꓔꓴ ꓡ_ ꓡꓳ꓿ ꓐꓴ-ꓦꓲ-ꓟꓲ-ꓬ ꓗꓪ ꓐꓰ ꓪꓴꓸ ꓔꓴ ꓢꓲ꓾ ꓟꓬꓱꓽ ꓖꓳ ꓟ ꓠꓬ ꓠꓱꓸ ꓐꓯ ꓗꓴꓷꓼ ꓗꓪ ꓒꓬꓱꓺ ꓙꓰ_ ꓡꓳ꓿ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓟ ꓟꓬꓱꓽ ꓓꓽ ꓟ ꓐꓱ ꓶ ꓪꓴ-ꓢ ꓬꓲ ꓪꓽ ꓠꓬꓲ_ ꓟ ꓡꓯ ꓪꓵꓼ ꓡꓰ ꓚꓱꓹ ꓙ ꓖꓶ ꓔꓬ_ ꓡꓳ꓿ 



























6 ꓕꓱꓺ

ꓬꓳ-ꓦ-ꓢꓶ ꓐꓰ ꓙꓰ-ꓣꓳ-ꓟꓷ 
(JOHN HUSS AND JEROME)

ꓫꓵꓻ ꓢꓲꓺ ꓒ ꓔꓯ ꓔꓳꓹ ꓜꓳꓽ ꓢꓴ ꓞꓳ ꓤ ꓠꓬꓲꓽ ꓣꓳ

	ꓐꓴ-ꓦꓲ-ꓟꓲ-ꓬ (BOHEMIA) ꓗꓪ ꓟ ꓦ ꓡꓱ ꓢꓴ ꓐꓴ ꓠꓬ ꓦꓬꓻ ꓘꓳꓼ 9 ꓬꓲ ꓪꓴꓸ ꓕꓲ ꓕꓳꓸ ꓕꓯ_ ꓡꓰ꓾ ꓬꓲ ꓪ ꓞꓳ ꓫꓵꓽ ꓥꓳꓽ ꓗꓪ ꓐꓰ ꓢꓲ ꓫꓬ ꓕꓳ ꓶ ꓡꓶꓸ ꓟꓶ ꓡꓰ ꓢꓲ꓾ ꓬꓲ ꓪ ꓥꓳꓽ ꓗꓪ ꓐꓰ ꓪꓴꓸ ꓓꓵ ꓕꓱꓼ ꓜꓲꓼ ꓓꓴ ꓬꓰ ꓔꓬ_ ꓡꓳ꓿ ꓖꓳ ꓡꓱ ꓥ_ ꓟꓲ ꓖ-ꓤꓶ-ꓖꓳ-ꓤꓶ ꓫꓵꓽ ꓣꓳ ꓕꓲ ꓣꓳ ꓡꓰ ꓖꓳ ꓗꓪ ꓟ ꓘꓴ ꓜꓲ ꓞꓳ ꓐꓴ ꓔꓯ ꓙꓵꓽ ꓓꓳꓽ ꓡꓰ ꓝꓲ ꓠꓹ ꓟ ꓚꓴꓽ ꓬꓲꓹ ꓓꓶꓽ ꓢꓲ꓾ ꓪ ꓘꓴ ꓜꓲꓼ ꓓꓴ ꓬꓰ ꓟꓽ ꓓ꓾ ꓐꓰ ꓕꓵꓼ ꓪ ꓐꓯ ꓒꓬꓱꓺ ꓗꓷ_ ꓡꓳ꓿ “ꓬꓲ ꓪ ꓠꓬ (ꓣꓳ-ꓟ ꓘꓴ ꓜꓲꓼ ꓞꓳ) ꓠꓺ ꓠꓹ ꓟꓽ ꓗꓴꓸ ꓟ ꓥꓳꓽ ꓡꓰ ꓪꓴꓸ ꓓꓵ ꓕꓱꓼ ꓢꓲ ꓪꓴ-ꓢ ꓔꓯ ꓠꓲꓹ ꓒꓴ ꓡꓰ ꓝꓲ ꓡꓳ꓾” ꓐꓰ ꓒꓳꓹ ꓒꓶꓽ ꓡꓰ ꓐꓯ ꓒꓬꓱꓺ ꓗꓷ_ ꓡꓳ꓿ ꓖꓳ ꓡꓱ ꓥ_ ꓟꓲ ꓪꓴ-ꓢ ꓡꓰ ꓬꓲ ꓘꓴ ꓜꓲꓼ ꓞꓳ ꓔꓯ ꓕꓶꓻ ꓞꓹ ꓝꓲ ꓠꓹ ꓟ ꓚꓱꓹ ꓙ ꓖꓶ_ ꓡꓳ꓿ ꓗꓸ ꓧꓪꓺ_ ꓟ ꓑꓶꓸ ꓓꓴ ꓛꓰꓹ ꓑꓬꓺ ꓢꓴ ꓪꓳ-ꓓꓲ-ꓢꓲ ꓐꓰ ꓮ-ꓐꓲ-ꓙꓲ-ꓢꓲ (WALDENSES AND ALBIGENSES) ꓐꓴ ꓠꓬ ꓖꓳ ꓕꓲ ꓟꓵꓽ ꓗꓪ ꓛꓲ ꓡ ꓢꓲ꓾ ꓘꓳ ꓫꓱ ꓫꓱ_ ꓐꓰ ꓪꓴ-ꓢ ꓟꓬꓱꓽ ꓬꓰ_ ꓡꓳ꓿ ꓕꓱ ꓡꓱ ꓬꓰ ꓢꓲ ꓔꓱꓹ ꓚꓵꓺ_ ꓟ ꓙꓵꓻ ꓚꓱꓹ ꓔꓯ ꓡꓯ ꓫꓵꓺ ꓫꓺ ꓒꓵꓽ ꓔ_ ꓡꓳ꓿ 
	ꓬꓳ-ꓦ-ꓢꓶ ꓦꓬ ꓠꓬꓲ ꓟꓽ ꓛꓲ ꓡ ꓕꓯ_ ꓡꓰ ꓐꓴ-ꓦꓲ-ꓟꓲ-ꓬ ꓐꓴ ꓠꓬ ꓣꓳ-ꓟ ꓘꓴ ꓜꓲ ꓞꓳ ꓟꓽ ꓙꓲ ꓟꓽ ꓜꓳꓽ ꓟ ꓔꓯ ꓔꓳꓹ ꓗꓳꓸ ꓡ ꓢꓴ ꓥ ꓡꓳ꓿ ꓣꓳ-ꓟ ꓘꓴ ꓜꓲ ꓞꓳ ꓠꓬ ꓙꓳꓺ ꓦꓲꓸ ꓡꓰ ꓢꓲ ꓶꓼ ꓓꓳꓽ ꓫꓱꓹ ꓓꓳꓽ ꓔꓯ ꓔꓳꓹ ꓠꓹ ꓟ ꓐꓱ ꓶ ꓘꓶꓻ ꓙꓵꓻ ꓓꓴ ꓬꓲꓸ ꓫꓵꓽ ꓬꓲ ꓙꓰꓽ ꓬꓰ ꓪꓴꓸ ꓔꓴ_ ꓡꓳ꓿ ꓗꓸ ꓠꓯ ꓟ ꓦꓬ ꓠꓬꓲ ꓗꓪ꓾ ꓣꓳ-ꓟ ꓘꓴ ꓜꓲ ꓞꓳ ꓗꓪ ꓐꓰ ꓗꓪꓺ ꓓꓳ ꓙꓰ ꓢꓴ ꓔꓯ ꓠꓬ ꓮꓸ ꓔꓳꓸ ꓬꓲ ꓘꓴ ꓗꓪ ꓛꓴꓻ ꓠ ꓗ_ ꓡꓳ꓾ ꓐꓰ ꓕꓵꓼ ꓪ ꓐꓯ ꓑꓶꓺ ꓗꓷ_ ꓡꓳ꓿ ꓖꓳ ꓡꓱ ꓥ_ ꓟꓲ ꓙꓲ-ꓢꓴ ꓢꓲꓺ ꓤ ꓐꓴ ꓠꓬ ꓪꓴ-ꓢ ꓟꓬꓱꓽ ꓬꓰ ꓧꓪꓸ ꓡꓰ ꓠꓹ ꓟ ꓔꓯ ꓓꓽ ꓪꓴꓸ ꓚꓬꓹ ꓢꓲ꓾ “ꓬꓲ ꓪ ꓗꓳꓺ ꓡꓳ ꓗꓪ ꓐꓰ ꓙꓵꓽ ꓪ ꓟꓽ ꓙꓳ ꓢꓴ ꓕꓲ ꓣꓳ ꓓꓳꓺ ꓡ_ ꓡꓳ꓿ ꓣꓳ-ꓟ ꓘꓴ ꓜꓲꓼ ꓞꓳ ꓡꓰ ꓬꓲ ꓔꓯ ꓗꓽ ꓔ ꓟꓽ ꓐ ꓡ꓾” ꓐꓰ꓾ ꓫꓵꓻ_ ꓐꓰ ꓬꓰ ꓔꓬ ꓟ ꓙꓲ-ꓢꓴ ꓢꓲꓺ ꓤ ꓕꓲ ꓣꓳ ꓡꓰ ꓐꓯ ꓓꓳ ꓡ_ ꓡꓳ꓿ ꓙꓵꓽ ꓪ ꓟꓽ ꓙꓳ ꓢꓴ ꓖꓳ ꓕꓲ ꓣꓳ ꓠꓬ ꓚꓵꓺ ꓚꓵꓺ ꓓꓳꓺ ꓡꓻꓳ꓿ ꓬꓲ ꓡꓰ ꓣꓳ-ꓟ ꓘꓴ ꓜꓲꓼ ꓞꓳ ꓔꓯ ꓔꓳꓹ ꓢꓲ ꓢꓷꓸ ꓙ ꓟꓳ ꓙ_ ꓟ ꓠꓽ꓾ ꓗꓴꓷꓼ ꓮꓽ ꓟꓬꓹ ꓔꓯ ꓷꓹ ꓡꓵꓺ ꓡꓰ ꓝꓲ_ ꓡꓳ꓿ 
	ꓬꓳ-ꓦ-ꓢꓶ ꓠꓬ ꓞꓳ ꓙꓳ ꓕꓲꓸ ꓱꓺ_ ꓟ ꓦꓲꓻ ꓘꓴꓽ ꓕꓲ ꓟ ꓗꓪ ꓐꓰ ꓦꓵꓻ ꓡ ꓢꓲ꓾ ꓬꓲ ꓐꓹ ꓐ ꓫꓵꓻ ꓗ ꓠꓯ ꓬꓲ ꓠꓬ꓾ ꓤ ꓛꓵꓽ ꓓꓳꓺ ꓡꓰ_ ꓡꓳ꓿ ꓪꓴ-ꓢ ꓔꓯ ꓙꓳꓺ ꓒꓵꓽ ꓗꓴꓸ_ ꓟ_ ꓐꓰ ꓪꓴ-ꓢ ꓔꓯ ꓢꓷꓸ_ ꓟ ꓬꓲꓸ ꓟꓹ ꓟ ꓡꓰ ꓢꓷ ꓠꓲꓹ ꓖꓳ ꓟ ꓬꓲ ꓔꓯ ꓑꓯꓹ ꓖꓶ ꓔꓲ ꓬꓰ_ ꓡꓳ꓿ ꓬꓳ-ꓦ-ꓢꓶ ꓠꓬ ꓣꓳꓺ_ ꓟ ꓦꓬ ꓠꓬꓲ ꓗꓪ꓾ ꓡꓲ ꓛꓲ ꓢꓳꓺ ꓦꓲ ꓤ ꓕꓲ ꓟ ꓗꓪ ꓢꓷ ꓠꓲꓹ ꓕꓳ ꓶ ꓢꓳꓺ ꓪꓴꓸ ꓔꓴ ꓢꓲ꓾ ꓗ ꓠꓯꓸ ꓕꓯ ꓒꓴ ꓤ ꓫꓵꓺ ꓤ ꓔꓳꓹ ꓙ_ ꓟ ꓟꓶ ꓢꓲ ꓠꓬꓲ꓾ ꓑ-ꓤ-ꓘꓶ (PRAGUE) ꓟꓴꓺ ꓕꓲꓸ ꓢꓳ ꓦꓲ ꓗꓪ ꓢꓳꓺ ꓪ_ ꓡꓳ꓿ 
	ꓬꓳ-ꓦ-ꓢꓶ ꓠꓬ ꓮꓽ ꓘꓶꓸ ꓠꓲꓹ ꓞ ꓢꓷ ꓡ ꓗꓴꓸ ꓡ ꓢꓲ꓾ ꓬꓲ ꓠꓬ ꓢꓳ ꓦꓲ ꓗꓪ ꓟꓬꓱꓺ ꓓꓳꓽ ꓙꓳ ꓡ_ ꓡꓳ꓿ ꓬꓲ ꓗꓴꓺ ꓒꓬꓱꓽ ꓠꓬ ꓮꓽ ꓘꓶꓸ ꓡꓳꓸ ꓐꓲ_ ꓟ ꓑꓶꓸ ꓓꓴ꓾ ꓬꓲ ꓔꓯ ꓕꓽ (ꓪꓽ) ꓡꓯ ꓘꓳ ꓢꓷꓸ ꓡꓯ ꓘꓳ ꓢꓴ ꓮꓽ ꓘꓶꓸ ꓟꓬꓽ ꓡ_ ꓡꓳ꓿ ꓬꓲ ꓠꓬ ꓣꓳ-ꓟ ꓘꓴ ꓜꓲ ꓞꓳ ꓔꓯ ꓠꓲꓹ ꓠꓵ ꓢꓴ ꓕꓲ ꓣꓳ ꓥ ꓢꓲ꓾ ꓘꓴ ꓜꓲꓼ ꓞꓳ ꓡꓰ ꓬꓲ ꓔꓯ ꓖꓶ ꓡ ꓠ ꓗꓹ ꓟ ꓶꓼ ꓤ ꓫꓱꓹ ꓤ ꓮꓽ ꓙꓵꓽ ꓔꓯ ꓬꓲ ꓟꓶ ꓠꓹ ꓟ ꓢꓯꓼ ꓕꓵꓼ ꓔꓬ ꓢꓴ ꓕꓲ ꓣꓳ ꓥ ꓡꓳ꓿ ꓟꓴꓺ ꓕꓲꓸ ꓢꓳꓺ ꓧꓪꓸ ꓡꓰ ꓗ ꓠꓯ꓾ ꓬꓲ ꓠꓬ ꓒꓳꓹ ꓒꓶꓽ ꓤꓽ ꓜꓴꓻ ꓗꓪ ꓓꓵꓽ ꓙꓰ_ ꓡꓳ꓿ ꓬꓲ ꓠꓬ ꓕꓲ ꓑꓹ ꓤ ꓟ ꓙꓵꓹ ꓗꓪ ꓟꓬꓱꓺ ꓓꓳꓽ ꓙꓳ ꓡ ꓢꓲ꓾ ꓪ ꓔꓲ ꓙ ꓔꓯ ꓥ_ ꓟꓲ ꓫꓴꓹ ꓡꓰ_ ꓡꓳ꓿ ꓟꓽ ꓟꓶ ꓫꓵꓺ ꓕꓯ꓾ ꓬꓲ ꓔꓯ ꓠꓬ ꓟꓸ ꓒ ꓦꓰꓼ ꓖꓴ ꓗꓪ ꓢꓲ ꓚꓰꓸ ꓖꓶ_ ꓡꓳ꓿ ꓖꓳ ꓗ ꓠꓯ ꓬꓲꓸ ꓢꓷ ꓠꓲꓹ ꓢꓳꓺ ꓗꓳꓸ ꓟ ꓟꓴꓺ ꓕꓲꓸ ꓢꓳ ꓦꓲꓻ ꓗꓪ ꓟꓸ ꓒ ꓓꓽ ꓟ ꓒꓬꓱꓼ ꓡ_ ꓡꓳ꓿ ꓢꓴ ꓡꓰ ꓔꓳꓹ ꓙ ꓢꓲ ꓢꓷ ꓠꓲꓹ ꓢꓳꓺ ꓪꓴꓽ ꓡ ꓢꓴ ꓕꓲ ꓣꓳ ꓠꓬ꓾ ꓮ ꓟꓶ ꓠꓽ ꓗꓴꓷꓼ ꓐꓱ ꓶ ꓬꓳꓹ ꓚꓲꓽ_ ꓟ ꓞꓳ ꓤ ꓕꓲ ꓣꓳ ꓒꓬꓱꓼ ꓡ ꓗꓷꓳ꓿ ꓬꓲ ꓠꓬ ꓬꓴ-ꓣꓳ-ꓑ ꓕꓲ ꓟꓵꓽ ꓡꓱꓸꓼ ꓗꓪ ꓟꓬꓱꓺ ꓓꓳꓽ ꓙꓳ_ ꓡꓳ꓿ 
	ꓑ-ꓤ-ꓘꓶ ꓑ ꓫꓬ ꓕꓲ ꓣꓳ ꓥ ꓢꓲ꓾ ꓗꓸ ꓠꓯ ꓟ ꓦꓬ ꓠꓬꓲ ꓗꓪ ꓬꓳ-ꓦ-ꓢꓶ_ ꓐꓰ ꓮꓽ ꓘꓶꓸ ꓕꓲꓺ ꓡꓯ ꓘꓳ ꓢꓴ ꓕꓲ ꓣꓳ ꓒꓬꓱꓼ ꓡ_ ꓟ ꓙꓰ-ꓣꓳ-ꓟꓷ ꓠꓬ ꓰ-ꓖꓶ-ꓡꓯ ꓗꓪ ꓐꓰ ꓬꓲꓼ ꓡ_ ꓕꓯ ꓪꓰ-ꓗꓶ-ꓡꓲ-ꓩ ꓐꓳ ꓔ ꓟ ꓕꓳ ꓶ ꓮꓽ ꓟꓬꓹ ꓔꓯꓹ ꓡ_ ꓡꓳ꓿ ꓪꓰ-ꓗꓶ-ꓡꓲ-ꓩ ꓡꓰ ꓟꓸ ꓟꓲ ꓚꓺ ꓢꓲ ꓓꓵꓽ ꓙ ꓒꓳꓹ ꓬꓲꓼ ꓡ ꓢꓴ ꓰ-ꓖꓶ-ꓡꓯ ꓪ ꓔꓲꓸ ꓟꓺ ꓠꓬ ꓐꓴ-ꓦꓲ-ꓟꓲ-ꓬ ꓟꓵꓽ ꓗꓪ ꓟ ꓪ ꓔꓲꓸ ꓮꓸ ꓟꓲꓽ ꓥ ꓡꓳ꓿ ꓪ ꓔꓲꓸ ꓟ ꓕꓱ ꓕꓲ ꓣꓳ ꓬꓲ ꓙꓵꓽ ꓪ ꓑꓶ ꓓꓴ ꓪꓰ-ꓗꓶ-ꓡꓲ-ꓩ ꓐꓳ_ ꓟ ꓕꓳ ꓶ ꓮꓽ ꓟꓬꓹ ꓔꓯ ꓐꓴ-ꓦꓲ-ꓟꓲ-ꓬ ꓟꓵꓽ ꓗꓪ ꓒꓬꓱꓺ ꓙꓰ ꓝꓲ_ ꓡꓳ꓿ ꓬꓳ-ꓦ-ꓢꓶ ꓠꓬ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓟꓬꓱꓽ ꓔꓯ ꓓꓵ ꓙ ꓠꓬꓲ ꓢꓲ ꓮ' ꓡꓰ_ ꓡꓳ꓿ ꓬꓲ ꓠꓬ ꓣꓳ-ꓟ ꓘꓴ ꓜꓲꓼ ꓞꓳ_ ꓐꓰ ꓶꓽ ꓤ ꓗꓳꓹ ꓞꓹ ꓟ ꓙ ꓖꓴ ꓕꓲ ꓚꓱꓹ ꓔꓯ (ꓬꓲ ꓚꓲ ꓛꓬ ꓬꓲ ꓟꓽ ꓚꓬꓹ ꓪ ꓕꓯ_ ꓡꓰ) ꓢꓲꓺ ꓣꓴ ꓗꓷꓳ꓿ 
	
ꓬꓳ-ꓦ-ꓢꓶ ꓠꓲꓹ ꓟ ꓔꓯ ꓗꓸ ꓬꓯꓼ ꓗꓷ_ ꓟ ꓞꓳ ꓐꓬꓱꓽ ꓠꓬꓲꓽ ꓟ 

	ꓰ-ꓖꓶ-ꓡꓯ ꓗꓪ ꓐꓰ ꓡ_ ꓟ ꓢꓷ ꓠꓲꓹ ꓙꓳ ꓢꓴ ꓪꓰ ꓤ ꓠꓬꓲꓽ ꓣꓳ ꓠꓬ ꓑ-ꓤ-ꓘꓶ ꓟꓵꓽ ꓗꓪ ꓶꓼ ꓓꓳꓽ ꓠꓬꓲ ꓟꓳ ꓓꓴ ꓣꓳꓺ ꓖꓶ ꓠꓹ ꓟ ꓡ_ ꓡꓳ꓿ ꓟꓽ ꓟꓶ ꓫꓵ ꓕꓯ ꓬꓲ ꓪ ꓠꓬꓲ ꓣꓳ ꓔꓯ ꓶꓼ ꓓꓳꓽ ꓚꓺ_ ꓟ ꓗꓪ ꓐꓰ ꓗꓽ ꓗꓷ_ ꓡꓳ꓿ ꓖꓳ ꓡꓱ ꓥ_ ꓟꓲ ꓬꓲ ꓪ ꓠꓬꓲꓽ ꓣꓳ ꓠꓬ꓾ ꓬꓲ ꓪ ꓔꓶꓺ ꓙꓱꓼ ꓔꓯ ꓠꓱꓸ ꓐꓯ ꓚꓱꓹ ꓗꓪ ꓐꓰ ꓣꓱꓽ ꓬꓰ ꓢꓯꓼ ꓕꓵꓼ_ ꓡꓳ꓿ ꓐꓬꓱꓽ ꓐꓳꓺ ꓢꓷ ꓠꓲꓹ ꓢꓷꓸ ꓢꓴ ꓶꓼ ꓓꓳꓽ ꓟꓸ ꓒ ꓖꓳ ꓠꓬꓲ ꓣꓳ ꓠꓬ꓾ ꓐꓬꓱꓽ ꓠꓬꓲꓽ ꓐꓬꓱꓽ ꓔꓯ ꓐꓳ ꓢꓲ ꓞꓳ ꓜꓴ ꓟꓲ ꓙꓬ ꓗꓪ ꓟꓳꓸ ꓖꓶ_ ꓡꓳ꓿ ꓐꓬꓱꓽ ꓕꓲ ꓐꓬꓱꓽ ꓟ ꓠꓬ꓾ ꓢꓲꓺ ꓒ ꓬꓰ-ꓢꓴ ꓕꓳꓽ ꓡ ꓟꓴꓽ ꓜꓶꓽ ꓢꓲ ꓙꓱ-ꓣꓴ-ꓢ-ꓡꓱ ꓗꓪ ꓓꓵꓽ ꓙꓰ ꓔꓬ ꓟ ꓐꓬꓱꓽ ꓥ ꓡꓳ꓿ ꓢꓲꓺ ꓒ ꓬꓰ-ꓢꓴ ꓒꓬꓱꓽ ꓠꓬ ꓠꓴꓽ ꓠꓲꓹ_ ꓐꓰ ꓙ ꓣꓳꓽ ꓠꓲꓹ ꓔꓯ ꓟꓳꓸ ꓖꓶ ꓓꓳ ꓡ_ ꓡꓳ (ꓟ 21ꓽ 5)꓿ ꓝꓮꓲ ꓢꓲꓺ ꓒ ꓬꓰ-ꓢꓴ ꓬꓲ ꓛꓳ ꓒꓯꓹ ꓐꓴ ꓠꓬ ꓛꓲ ꓠꓲꓺ (ꓛꓲ ꓔꓼ) ꓟꓽ ꓓꓱꓼ ꓓꓱꓼ꓾ ꓧꓽ ꓡꓯꓽ ꓡꓯꓽ (ꓢꓽ ꓡꓽ ꓡꓽ)ꓟ ꓐꓵ ꓞꓶ ꓖꓪꓽ ꓢꓲ꓾ ꓢꓲꓺ ꓒ ꓬꓰ-ꓢꓴ ꓗꓸ ꓠꓯ ꓛꓳ ꓩꓴ ꓡ ꓔꓬ ꓟ ꓐꓬꓱꓽ ꓔꓯ ꓥ_ ꓟꓲ ꓟꓳꓸ ꓖꓶ ꓔ_ ꓡꓳ꓿ ꓝꓮꓲ ꓕꓲ ꓐꓬꓱꓽ ꓟ ꓠꓽ꓾ ꓮꓽ ꓘꓶꓸ ꓒꓵꓽ_ ꓟ ꓐꓵ ꓞꓶꓽ ꓐꓽ ꓢꓽ ꓖꓪꓽ ꓔ ꓢꓲ꓾ ꓢ ꓕꓲꓸ ꓙꓳ_ ꓟ ꓪꓴꓸ ꓛꓴꓽ ꓦꓳꓹ ꓔ ꓟ ꓐꓽ ꓡꓻ ꓟꓵꓺ ꓢꓴ_ ꓐꓰ꓾ ꓮꓽ ꓘꓶꓸ ꓐꓲꓻ_ ꓟ ꓐꓵ ꓞꓶ ꓐꓽ ꓢꓽ ꓖꓪꓽ ꓔ ꓟ ꓦ ꓡꓱ ꓚꓱꓹ ꓧꓳꓽ ꓢꓴ ꓐꓴ ꓗꓳꓺ ꓡꓳ ꓗꓪ꓾ ꓐꓲꓻ ꓫꓬꓹ ꓔ ꓟ ꓮꓸ ꓟꓳꓽ ꓔꓯ ꓜꓶꓽ ꓩꓴ ꓡ ꓔꓬ ꓟ ꓒꓳꓹ ꓒꓶꓽ ꓪꓴꓸ ꓓꓵ ꓣꓱꓽ ꓢꓴ ꓐꓬꓱꓽ ꓥ ꓡꓳ꓿ 
	ꓞꓳ ꓜꓴꓻ ꓞꓳ ꓟꓯꓼ ꓠꓬ ꓐꓬꓱꓽ ꓖꓳ ꓟ ꓔꓯ ꓡꓳꓸ ꓡ_ ꓡꓳ꓿ ꓐꓬꓱꓽ ꓗꓪ ꓐꓰ ꓟꓸ ꓖꓶ ꓓꓴ ꓔꓯ ꓮ ꓡꓲ ꓕꓲ ꓣꓳ ꓥ_ ꓟꓲ ꓢꓷ ꓡꓰ ꓢꓲ꓾ ꓑ-ꓤ-ꓘꓶ ꓕꓲ ꓡꓳ ꓒꓱ ꓡꓱꓸꓼ ꓠꓬ ꓫꓵꓽ ꓫꓵꓽ ꓪꓽ ꓪꓽ ꓗꓷ ꓡꓰ_ ꓡꓳ (ꓢꓴꓺ ꓔꓴ ꓡ_ ꓡꓳ)꓿ ꓖꓳ ꓟ ꓑꓶ ꓓꓴ ꓪꓰ ꓤ ꓖꓳ ꓠꓬꓲ ꓣꓳ ꓠꓬ ꓖꓳ ꓕꓲ ꓟꓵꓽ ꓗꓪ ꓐꓰ ꓓꓳꓺ ꓙꓰ ꓠ ꓗꓷ ꓡꓰ_ ꓡꓳ꓿ ꓖꓳ ꓡꓱ ꓥ_ ꓟꓲ ꓬꓲ ꓪ ꓡꓰ ꓟꓳꓸ ꓖꓶ ꓗꓷ ꓟ ꓐꓬꓱꓽ ꓖꓳ ꓠꓬꓲꓽ ꓐꓬꓱꓽ ꓡꓰ ꓬꓳ-ꓦ-ꓢꓶ ꓠꓲꓹ ꓟ ꓔꓯ ꓷꓹ ꓡꓵꓺ ꓡꓰ ꓝꓲ ꓠꓬꓲ꓾ ꓬꓳ-ꓦ-ꓢꓶ ꓠꓬ ꓪꓰ-ꓗꓶ-ꓡꓲ-ꓩ ꓐꓳ ꓔ ꓟ ꓕꓳ ꓶ ꓔꓯ ꓓꓽ ꓪꓴꓸ ꓧꓪꓺ ꓟꓰꓹ ꓠꓬꓲ_ ꓡꓳ꓿ 
	ꓬꓲ ꓠꓬ ꓪꓰ-ꓗꓶ-ꓡꓲ-ꓩ ꓡꓰ ꓬꓰ ꓪꓴꓸ ꓔꓴ ꓗꓷ ꓟ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓟꓬꓱꓽ ꓔꓯ ꓟꓽ ꓘꓳ ꓣꓴ ꓐ ꓡ ꓢꓰꓽ ꓥ_ ꓟꓲ꓾ ꓒꓳꓹ ꓒꓶꓽ ꓐꓴ ꓒꓬꓱꓽ ꓚꓵꓺ ꓔꓯ ꓡꓳꓸ ꓟꓳ ꓪ ꓡꓰ_ ꓡꓳ꓿ ꓒꓳꓹ ꓒꓶ ꓐꓴ ꓬꓰ_ ꓟ ꓥꓶꓺ_ ꓟ ꓟꓬꓱꓽ꓾ ꓠꓲꓹ ꓘꓹ_ ꓟ꓾ ꓟꓬ ꓠꓯꓸ_ ꓟ꓾ ꓫꓱꓹ ꓟꓽ ꓙꓲ ꓟ ꓕꓱ ꓡꓱ ꓫꓵꓽ ꓔꓯ ꓠꓽ꓾ ꓬꓳ-ꓦ-ꓢꓶ ꓟꓽ ꓔꓳꓹ ꓙ꓿ 

ꓑ-ꓤ-ꓘꓶ ꓡꓳ ꓒꓱ ꓗꓪ ꓶꓼ ꓓꓳꓽ ꓟꓬꓱꓽ ꓔꓯ ꓗꓽ ꓗꓷ_ ꓟ 

	ꓓꓳꓽ ꓠꓬ ꓣꓳ-ꓟ ꓗꓪ ꓛꓲ ꓬꓰ_ ꓟ_ ꓐꓰ ꓕꓲ ꓡꓰꓹꓼ꓾ ꓒꓳꓹ ꓒꓶꓽ ꓪꓴꓸ ꓓꓵ ꓣꓱꓽ ꓢꓴ ꓡꓰ ꓬꓳ-ꓦ-ꓢꓶ ꓔꓯ ꓫꓵꓽ ꓪꓴ ꓒꓶꓻ ꓫꓬꓽ ꓖꓶ ꓡ ꓠꓹ ꓟ ꓘꓴꓻ_ ꓡꓳ꓿ ꓬꓳ-ꓦ-ꓢꓶ ꓓꓽ ꓔꓳꓹ ꓗꓷ ꓕꓯ ꓠꓽ꓾ ꓬꓲ ꓠꓬ ꓫꓵꓻ ꓠ ꓗ_ ꓥꓳ꓿ ꓬꓳ-ꓦ-ꓢꓶ ꓔꓯ ꓠꓬ ꓑ-ꓤ-ꓘꓶ ꓗꓪ ꓔꓬ ꓢꓲ꓾ ꓬꓲ ꓔꓲꓸ ꓫꓵ ꓜꓲꓽ ꓟꓳ ꓕꓲ ꓣꓳ ꓣꓳ ꓗꓪ ꓐꓰ ꓫꓵꓽ ꓪꓴ ꓫꓬꓹ ꓝꓲ ꓡ ꓠꓹ ꓟ꓾ ꓐꓴ-ꓦꓲ-ꓟꓲ-ꓬ ꓗꓪ ꓟ ꓪ ꓔꓲ_ ꓐꓰ ꓪ ꓔꓲꓸ ꓟ_ ꓐꓰ꓾ ꓟꓴꓺ ꓕꓲꓸ ꓢꓳ ꓦꓲ ꓟꓸ ꓒ_ ꓐꓰ꓾ ꓞꓳ ꓒꓵꓽ ꓐꓴ_ ꓐꓰ꓾ ꓗꓴꓷꓼ ꓟꓬꓱꓽ ꓟꓯꓻ ꓢꓴ ꓡꓰ ꓒꓳꓹ ꓒꓶꓽ ꓪꓴꓸ ꓓꓵ ꓣꓱꓽ ꓢꓴ ꓔꓯ ꓓꓰꓽ ꓗꓷ ꓥ_ ꓟꓲ꓾ ꓟꓽ ꓓꓽ ꓔꓳꓹ ꓖꓶ ꓡ꓿ ꓪ ꓜꓲ ꓠꓬ ꓬꓳ-ꓦ-ꓢꓶ ꓔꓯ ꓧꓪꓺ ꓠꓬꓲ ꓟꓰꓹ ꓠꓬꓲ ꓠꓹ ꓟ ꓢꓯꓼ ꓕꓵꓼ_ ꓡꓳ꓿ ꓑ-ꓤ-ꓘꓶ ꓡꓳ ꓒꓱ ꓔꓯ ꓥ_ ꓟꓲ ꓒꓰꓺ ꓔ ꓟ ꓡꓳ ꓒꓱ ꓥ ꓡꓳ꓾ ꓐꓰ ꓕꓵꓼ ꓪ ꓐꓯ ꓒꓬꓱꓺ ꓗꓷ_ ꓡꓳ꓿ 
	ꓖꓳ ꓕꓯ ꓟ ꓦꓬ ꓠꓬꓲ ꓗꓪ ꓒꓰꓺ ꓗꓷ_ ꓟ ꓛꓬꓻ ꓒꓵꓽ ꓠꓽ ꓮꓸ ꓓꓲꓽ ꓙꓳꓺ ꓓꓴ ꓥ ꓡꓳ꓿ ꓮ ꓡꓲꓳ ꓐꓯ ꓠꓬ ꓒꓳꓹ ꓒꓶꓽ ꓠꓽ꓾ ꓟꓴ ꓗꓪ ꓗ ꓘꓶꓽ ꓜꓳ ꓜꓴ_ ꓐꓰ ꓛꓬꓼ ꓟꓵ ꓜꓳ ꓜꓴ ꓔꓯꓹ ꓔ ꓢꓴ_ ꓐꓰ꓾ ꓐꓯ ꓟꓴ ꓘꓶꓽ ꓙꓵꓽ ꓪ ꓙꓳ ꓢꓴ ꓙꓲ-ꓢꓴ ꓬꓲ ꓔꓲꓸ ꓫꓵꓺ ꓬꓰ ꓔꓬ ꓢꓴ ꓥ ꓡꓳ꓾ ꓐꓰ ꓞꓳ ꓤ ꓐꓴ ꓘꓳ ꓣꓴ ꓔ_ ꓡꓳ꓿ ꓒꓳꓹ ꓒꓶꓽ ꓡꓰ ꓕꓵꓼ ꓪ ꓖꓳ ꓟ ꓟꓽ ꓥꓸ ꓩꓴ ꓗꓷ ꓕ ꓑꓳ꓾ ꓖꓳ ꓕꓲ ꓟꓵꓽ ꓗꓪ ꓟ ꓫꓵꓻ ꓢꓴ ꓮ ꓡꓲ ꓕꓲ ꓣꓳ ꓥ_ ꓟꓲ ꓟꓴ ꓗꓪ ꓗꓪ ꓓꓵꓽ ꓙꓰ ꓟꓽ ꓓꓻꓳ꓾ ꓐꓰ ꓘꓳ ꓣꓴ ꓔ_ ꓡꓳ꓿ ꓪ ꓘꓴ ꓜꓲꓼ ꓓꓴ ꓬꓰ_ ꓟ ꓮꓽ ꓙꓵꓽ ꓔꓯ_ ꓟꓲ ꓠꓽ ꓬꓰ ꓝꓲ_ ꓡꓳ꓿ ꓘꓴ ꓜꓲꓼ ꓞꓳ ꓐꓱꓺ ꓠꓯꓸꓼ ꓗꓪ ꓡꓰꓽ ꓟꓽ ꓥ ꓠꓬ ꓠꓱꓸ ꓐꓯ ꓗꓪ ꓠꓬꓲꓽ ꓟ ꓚꓱꓺ ꓟꓽ ꓓ꓿ ꓫꓵꓻ ꓢꓴ ꓔꓯ ꓠꓬ ꓪꓽ ꓘꓴ ꓜꓲꓼ ꓓꓴ ꓟꓽ ꓬꓰ ꓬꓰ ꓔꓵꓸ ꓠꓺ ꓗꓷ ꓡꓰ_ ꓡꓳ꓿ 
	ꓑ-ꓤ-ꓘꓶ ꓡꓳ ꓒꓱ ꓗꓪ ꓢꓴꓺ ꓔꓴ ꓡ_ ꓡꓳ꓿ ꓞꓳ ꓤ ꓮꓽ ꓟꓬꓹ ꓕꓲ ꓐꓱ ꓠꓬ ꓬꓳ-ꓦ-ꓢꓶ ꓔꓯ ꓔꓳꓹ ꓙ_ ꓟ ꓠꓽ ꓗꓷ ꓢꓲ꓾ ꓬꓲ ꓔꓯ ꓣꓳ-ꓟ ꓢꓳꓺ ꓡꓯ ꓒꓯꓹ ꓗꓪ ꓡꓯ ꓙꓱ ꓖꓶ ꓠꓹ ꓟ ꓐꓯ ꓔꓴ ꓡ_ ꓡꓳ꓿ ꓬꓳ-ꓦ-ꓢꓶ ꓠꓬ ꓫꓵꓽ ꓪꓴ ꓙꓬꓺ ꓡꓰ_ ꓗꓪ ꓛꓲ ꓬꓲ ꓚꓲ ꓛꓬ ꓦꓵꓻ ꓖꓴ ꓟꓵꓽ ꓗꓪ ꓕꓲ ꓝꓲꓸ ꓤ ꓔꓬ ꓬꓰ_ ꓡꓳ꓿ ꓬꓲ ꓬꓰ ꓔꓬ ꓟ ꓟꓬꓱꓽ ꓔꓯ ꓠꓬ ꓡꓯ ꓫꓵ ꓬꓰ_ ꓡꓳ꓿ ꓗꓴꓷꓼ ꓮꓽ ꓟꓬꓹ ꓗꓪ ꓚꓳꓺ ꓙꓰ ꓢꓲ ꓟꓸ ꓟꓲꓽ ꓚꓺ ꓟꓸ ꓖꓶ_ ꓡꓳ꓿ ꓑ-ꓤ-ꓘꓶ ꓗꓪ ꓢꓲ ꓡꓲ ꓡꓰ ꓗꓸ ꓠꓯꓸ꓾ ꓬꓲ ꓠꓬ ꓖꓳ ꓕꓲ ꓟꓵꓽ ꓗꓪ ꓚꓱꓹ ꓬꓲꓼ ꓡ ꓢꓲ꓾ ꓪꓴ-ꓢ ꓐꓯ ꓘꓶ ꓚꓺ ꓟꓸ ꓖꓶ_ ꓡꓳ꓿ ꓛꓴꓽ ꓙꓳ ꓢꓴ ꓗꓸ ꓧꓪꓺ_ ꓟ ꓠꓽ ꓡꓯ ꓫꓵ ꓙꓳ ꓔꓬ ꓢꓰꓽ ꓥ_ ꓟꓲ꓾ ꓖꓳ ꓗꓪ ꓟ ꓪ ꓔꓲ ꓟ_ ꓐꓰ ꓗꓴꓷꓼ ꓙꓵꓽ ꓢꓴ ꓢꓲꓽ ꓒ ꓮꓽ ꓟꓬꓹ ꓠꓬ ꓬꓲ ꓔꓯ ꓫꓴꓹ ꓡꓯ ꓘꓳ ꓢꓴ ꓥ ꓠꓬꓲ꓾ ꓞꓳ ꓤ ꓮꓽ ꓟꓬꓹ ꓠꓬ ꓬꓲ ꓔꓯ ꓠꓷꓼ ꓡꓰ_ ꓡꓳ (2 ꓡꓱ 13ꓽ 8)꓿ 
	ꓬꓳ-ꓦ-ꓢꓶ ꓠꓬ ꓧꓶꓸ ꓕꓯ ꓟ ꓦꓬ ꓠꓬꓲ ꓗꓪ ꓕꓲ ꓣꓳ ꓔꓵꓸꓼ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓟ ꓟꓬꓱꓽ ꓔꓯ ꓬꓰ ꓗꓳꓸ ꓡ ꓥ_ ꓟꓲ꓾ ꓮ ꓟꓶ ꓠꓽ ꓙꓰ-ꓣꓳ-ꓟꓷ ꓥ_ ꓟꓲ ꓬꓲ_ ꓐꓰ ꓕꓲ ꓛꓳꓻꓼ ꓟꓬꓱꓽ ꓖꓳ ꓟ ꓔꓯ ꓬꓰ ꓪꓴꓸ ꓔꓴ_ ꓡꓳ꓿ ꓬꓲ ꓪ ꓠꓬꓲ ꓣꓳ ꓠꓬ ꓖꓳ ꓕꓲ ꓠꓬꓲ ꓗꓪ ꓐꓰ ꓪꓴꓸ ꓔꓴ ꓢꓲ꓾ ꓫꓵꓻ_ ꓗꓪ ꓛꓲ ꓪꓴ-ꓢ ꓟꓬꓱꓽ ꓔꓯ ꓕꓲ ꓪꓺꓼ ꓣꓱꓽ ꓬꓰ_ ꓡꓳ꓿ ꓗꓴꓺ ꓒꓬꓱꓽ ꓐꓰ ꓫꓱꓹ ꓔꓯ ꓟꓳꓸ ꓐꓯ ꓕꓯ꓾ ꓬꓳ-ꓦ-ꓢꓶ ꓠꓬ ꓙꓰ-ꓣꓳ-ꓟꓷ ꓕꓯ ꓢꓲ ꓪꓴꓽ_ ꓡꓳ꓿ ꓖꓳ ꓡꓱ ꓠꓬꓲ ꓙꓰ-ꓣꓳ-ꓟꓷ ꓠꓬ ꓬꓳ-ꓦ-ꓢꓶ ꓚꓴꓽ ꓬꓲꓹ ꓔꓯ ꓛꓳ ꓢꓲ ꓟꓬꓱꓽ ꓬꓰ_ ꓟ ꓗꓪ ꓐꓰ ꓪꓴ-ꓢ ꓟꓬꓱꓽ ꓗꓪ ꓢꓷꓸ ꓢꓷꓸ ꓟꓳ ꓟꓳ ꓡꓰꓽ ꓪꓴꓽ ꓡ ꓟꓴ ꓡ_ ꓡꓳ꓿
	ꓞꓳ ꓤ ꓕꓱ ꓠꓬꓲꓽ ꓣꓳ ꓠꓲꓹ ꓟ ꓠꓯꓸꓼ ꓗꓪ ꓪꓴ-ꓢ ꓡꓰ ꓠꓬꓲ ꓟꓳ ꓓꓴ ꓣꓳꓺ ꓖꓶ ꓢꓲ꓾ ꓣꓳ-ꓟ ꓘꓴ ꓜꓲ ꓞꓳ ꓠꓯꓸꓼ ꓗꓪ ꓟ ꓟꓽ ꓙꓲ ꓟꓽ ꓜꓳꓽ ꓟ ꓔꓯ ꓟꓰꓹ ꓓꓳꓺ ꓡ ꓝꓲ_ ꓡꓳ꓿ ꓖꓳ ꓡꓱ ꓥ_ ꓟꓲ ꓪꓴ-ꓢ ꓡꓰ ꓟꓲ ꓠꓯ ꓔꓯ ꓣꓳꓺ ꓖꓶ ꓠ ꓗ_ ꓟ ꓠꓬꓲ ꓟꓳ ꓓꓴ ꓮꓽ ꓙꓵꓽ ꓡꓱꓸꓼ ꓔꓯ ꓠꓽ ꓬꓲ ꓪ ꓠꓬꓲꓽ ꓣꓳ ꓟꓽ ꓘꓳ ꓣꓴ ꓟꓶ꓿ ꓪꓴ-ꓢ ꓡꓰ ꓬꓲ ꓪ ꓘꓳ ꓣꓴ ꓐ ꓡ_ ꓟ ꓟꓬ ꓛꓲ ꓤ ꓠꓬꓲ ꓟꓳ ꓓꓴ ꓣꓳꓺ ꓖꓶ ꓢꓲ꓾ ꓞꓳ ꓤ ꓐꓴ ꓔꓯ ꓣꓳ-ꓟ ꓬꓲ ꓠꓯ ꓞꓲꓹ ꓟ ꓞꓳꓹ ꓚꓺ ꓗꓪ ꓐꓰ ꓩꓴ ꓗꓷ ꓖꓶ ꓔꓬ ꓟ ꓥ ꓡꓳ꓿ ꓠꓯ ꓞꓲꓹ ꓟ ꓗꓪ ꓟꓶ ꓤ ꓔꓬ ꓗꓷ ꓟ ꓞꓳ ꓤ ꓔꓯ ꓟꓳꓼ ꓡꓳ ꓗꓳꓺ ꓗꓪ ꓟ ꓟꓲꓽ ꓟꓲ ꓛꓲ ꓡꓯꓼ ꓡꓰ ꓐꓰ ꓡꓬꓸ ꓟ ꓠꓬꓲ ꓟꓳ ꓓꓴ ꓣꓳꓺ ꓖꓶ ꓗꓷ ꓐꓭ ꓕꓯ ꓠꓽ꓾ ꓬꓲ ꓪ ꓠꓬ ꓘꓳ ꓣꓴ ꓟꓽ ꓐ ꓡ ꓢꓲ꓾ ꓠꓯ ꓞꓲꓹ ꓟ ꓗꓪ ꓚꓱꓹ ꓬꓲꓼ ꓙꓰ ꓗꓴꓸ_ ꓡꓳ꓿ 
	ꓘꓴ ꓜꓲ ꓞꓳ ꓗꓪꓺ ꓡꓯ ꓘꓳ_ ꓟ ꓠꓬ ꓡꓯ ꓫꓵ ꓙꓳ ꓔꓬ_ ꓡꓳ꓿ ꓒꓳꓹ ꓒꓶꓽ ꓪꓴ ꓓꓵ ꓣꓱꓽ ꓢꓴ ꓢ ꓣꓳ ꓠꓬ ꓙꓵꓽ ꓪ ꓦꓴꓺ ꓡꓯ ꓘꓳ ꓔꓬ_ ꓡꓳ꓿ ꓖꓳ ꓟ ꓑꓶ ꓓꓴ ꓙꓲ-ꓢꓴ ꓢꓲꓺ ꓤ ꓐꓴ ꓗꓳ ꓡꓳ ꓗꓪ ꓢꓴꓺ ꓔꓴ ꓡ_ ꓡꓳ꓿ ꓒꓳꓹ ꓒꓶ ꓖꓳ ꓢ ꓣꓳ ꓠꓬ ꓕꓲ ꓣꓳ ꓛꓳ ꓕꓲ ꓣꓳ ꓙ ꓘꓶꓽ ꓡꓯ ꓘꓳ_ ꓟ_ ꓡꓰꓽ ꓟꓽ ꓞꓲ꓾ ꓬꓲ ꓪ ꓢ ꓣꓳ ꓡꓱꓸꓼ ꓠꓬ ꓟꓯꓼ_ ꓐꓰ ꓟꓯꓼ ꓓꓶꓽ ꓓꓴ ꓧꓪꓺ ꓜꓲꓼ ꓔꓬ_ ꓡꓳ꓿ ꓣꓱꓽ ꓛꓺ_ ꓟ ꓒꓴꓻ ꓟꓶ ꓠꓹ ꓟ ꓐꓱ ꓶ ꓬꓲ ꓪ ꓟꓶ ꓔ ꓟ ꓡꓯ ꓫꓴ_ ꓐꓰ꓾ ꓬꓲ ꓪ ꓜꓴꓻ ꓗꓪ ꓟ ꓦꓲꓻ_ ꓐꓰ꓾ ꓘꓴ ꓜꓲꓼ ꓞꓳ ꓒꓵꓽ ꓶꓼ ꓔꓯ ꓪꓴꓽ ꓗꓷ_ ꓡꓳ꓿ 
	ꓦ ꓡꓱ ꓚꓱꓹ ꓟꓬꓱꓺ ꓟꓯ ꓢꓲ ꓣꓱꓽ ꓬꓰ ꓔꓬ ꓟ ꓠꓲꓹ ꓒꓳꓹ_ ꓟ ꓟꓬꓱꓽ ꓖꓳ ꓟ ꓔꓯ ꓬꓳ-ꓦ-ꓢꓶ ꓡꓰ ꓠꓲꓹ ꓪꓴꓽ ꓪꓴꓽ_ ꓡꓰꓽ ꓔꓳꓹ_ ꓡꓳ꓿ ꓘꓴ ꓜꓲ ꓞꓳ ꓕꓯ ꓢꓲ ꓗꓪ ꓬꓯꓼ ꓡ_ ꓟ ꓥꓶꓺ_ ꓟ ꓮꓽ ꓙꓵꓽ ꓟ ꓬꓲ ꓚꓰꓺ ꓠꓬ ꓣꓳ-ꓟ ꓘꓴ ꓜꓲꓼ ꓞꓳ ꓥ ꓡꓳ꓾ ꓐꓰ ꓞꓳ ꓤ ꓮꓽ ꓟꓬꓹ ꓡꓰ ꓐꓯ ꓔꓴ ꓡ_ ꓡꓳ꓿ 
	ꓑ-ꓤ-ꓘꓶ ꓡꓳ ꓒꓱ ꓗꓪ ꓫꓵꓽ ꓧꓳꓸ ꓡꓰ ꓝꓲ_ ꓟ ꓟꓯꓼ ꓘꓶꓽ ꓕꓲ ꓟ ꓒꓬꓱꓼ ꓡ_ ꓐꓰ ꓗꓹ_ ꓡꓳ꓿ ꓬꓳ-ꓦ-ꓢꓶ ꓔꓯ ꓠꓬ ꓧꓶꓸ ꓕꓯ ꓟ_ ꓡꓰ ꓐꓰ꓾ ꓫꓵꓽ ꓪꓴ ꓓꓳꓺ ꓡ ꓝꓲ ꓢꓴ ꓕꓲ ꓣꓳ ꓥ ꓡꓳ꓾ ꓐꓰ ꓓꓰꓺ_ ꓡꓳ꓿ (1 ꓪ 18ꓽ17)꓿ ꓡꓳ ꓒꓱ ꓖꓳ ꓟ ꓠꓬ ꓝꓮꓲ ꓕꓲ ꓧꓪꓹ ꓒꓰꓺ ꓗꓷ_ ꓟ ꓔꓳꓹ ꓜꓳꓽ ꓢꓲ꓾ ꓬꓳ-ꓦ-ꓢꓶ ꓥ_ ꓟꓲ ꓝꓮꓲ ꓕꓲ ꓧꓪꓹ ꓬꓲ ꓦꓵꓻ ꓖꓴ ꓟꓵꓽ ꓗꓪ ꓬꓲꓼ ꓙꓰ_ ꓡꓳ꓿ ꓬꓲ ꓠꓬ ꓬꓲ ꓚꓲ ꓛꓬ ꓧꓪꓽ ꓖꓳ ꓓꓱꓽ ꓟꓽ ꓫꓵꓻ ꓕꓯ_ ꓡꓰ꓾ ꓙꓲ-ꓢꓴ ꓢꓲꓺ ꓤ ꓐꓴ ꓔꓬ ꓟ ꓟꓵꓽ ꓥ ꓕ ꓑꓳꓸ ꓗꓪ ꓙꓰ ꓢꓲ ꓔꓱꓹ ꓚꓵꓺ_ ꓟ ꓟꓸ ꓟꓲ ꓔꓯ ꓢꓷ ꓙ ꓟꓳ ꓙ ꓠꓲꓹ ꓫꓵ_ ꓡꓳ꓿ 
	ꓪ ꓔꓲ ꓢꓲ-ꓖ-ꓢꓶ-ꓟ (SIGISMUND) ꓠꓲꓹ ꓡꓶꓽ ꓔꓯ ꓛꓳ ꓢꓲ꓾ ꓔꓳꓹ ꓡꓯ ꓘꓳ ꓔꓬ ꓟ ꓒꓳꓹ ꓒꓶꓽ ꓢ ꓣꓳ ꓗꓳ ꓡꓳ ꓗꓪ ꓕꓲ ꓣꓳ ꓥ ꓟ꓾ 13 ꓣꓳ ꓕꓲ ꓣꓳ ꓟ ꓬꓳ-ꓦ ꓠꓬ ꓙꓬ-ꓟꓶ-ꓠꓲ ꓗꓴꓷꓼ ꓐꓶ ꓓꓵꓽ ꓖꓴ ꓟꓶꓸ ꓗꓪ ꓟ ꓗꓳ-ꓢꓶ-ꓔꓯ-ꓔꓲ ꓡꓳ ꓒꓱ ꓗꓪ ꓜꓲꓼ ꓓꓴ ꓓꓽ ꓟ ꓕꓲ ꓟ ꓘꓴ_ ꓡꓳ꓿ ꓒꓳꓹ ꓒꓶ ꓬꓳ-ꓦ ꓖꓳ ꓕꓲ ꓣꓳ ꓠꓬ ꓫꓱꓹ_ ꓐꓰ ꓙꓵꓻ ꓚꓱꓹ ꓗꓪ ꓢꓯꓼ ꓐꓽ ꓠꓲꓹ ꓐꓽ ꓢꓴ ꓥ ꓠꓬꓲ꓾ ꓪ ꓔꓲ ꓠꓲꓹ ꓡꓶꓽ ꓔꓯ ꓟꓽ ꓒꓳꓹ ꓑꓶꓸ꓿ ꓜꓲꓼ ꓓꓴ ꓖꓳ ꓕꓲ ꓟ ꓬꓲꓸ ꓔꓶꓺ ꓙꓱꓼ ꓠꓬ ꓘꓴ ꓜꓲꓼ ꓞꓳ ꓗꓪꓺ ꓡꓯ ꓘꓳ_ ꓟ_ ꓐꓰ꓾ ꓘꓴ ꓜꓲ ꓞꓳ ꓠꓯꓸꓼ ꓗꓪ ꓟ ꓟꓽ ꓙꓲ ꓟꓽ ꓜꓳꓽ ꓟ ꓔꓯ ꓬꓲꓸ ꓚꓰꓺ ꓗꓪ ꓐꓰ ꓚꓵꓹ ꓩꓴ ꓗꓷ ꓠꓹ ꓟ ꓥ ꓡꓳ꓿ ꓜꓲꓼ ꓓꓴ ꓖꓳ ꓟ ꓗꓪ ꓬꓳ-ꓦ-ꓢꓶ ꓐꓰ ꓔꓳꓹ ꓡꓯ ꓘꓳ ꓔꓬ ꓟ ꓜꓰꓻ ꓞꓹ ꓟ ꓒꓳꓹ ꓒꓶꓽ ꓠꓬꓲꓽ ꓣꓳ ꓔꓯ ꓥ_ ꓟꓲ ꓘꓴ ꓔ_ ꓡꓳ꓿ ꓖꓳ ꓠꓬꓲꓽ ꓣꓳ ꓠꓬ ꓬꓲꓸ ꓪ ꓚꓲ ꓛꓬ ꓡ ꓠꓹ ꓟ ꓔꓲꓸ ꓫꓵ꓾ ꓝꓲ ꓓꓴ ꓝꓲ ꓩꓴ ꓡ_ ꓡꓳ꓿ ꓒꓳꓹ ꓒꓶꓽ ꓬꓳ-ꓦ ꓠꓬ ꓬꓲꓸ ꓟꓽ ꓙꓲ ꓟꓽ ꓜꓳꓽ ꓟ ꓟꓰꓹ ꓓꓳꓺ ꓡ_ ꓟ ꓔꓯ ꓙ ꓫꓸ ꓠꓬꓲ꓾ ꓪ ꓔꓲ ꓟꓲ ꓙꓬ ꓗꓪ ꓡ_ ꓡꓳ꓿ ꓖꓳ ꓡꓱ ꓥ_ ꓟꓲ ꓒꓳꓹ ꓒꓶꓽ ꓬꓳ-ꓦ ꓠꓽ꓾ ꓦ ꓡꓱ ꓚꓱꓹ ꓧꓳꓽ ꓢꓴ꓾ ꓟꓵꓽ ꓗꓪ ꓟ ꓙꓵꓽ ꓢꓲꓽ ꓒ ꓐꓴ_ ꓐꓰ ꓕꓲ ꓪꓺꓼ ꓗꓳ-ꓢꓶ-ꓔꓯ-ꓔꓲ ꓗꓪ ꓓꓵꓽ ꓡ_ ꓡꓳ꓿ ꓬꓲ ꓪꓴ ꓓꓵ ꓗꓪ ꓠꓬ ꓫꓵꓺ ꓡꓰ ꓫꓬꓹ ꓔ ꓟ ꓪꓴꓸ ꓛꓴꓽ ꓘꓳꓹ_ ꓔ_ ꓡꓳ꓿ ꓪꓴꓸ ꓛꓴꓽ ꓔꓯ ꓠꓬ ꓙꓵꓽ ꓗꓺ ꓒ ꓡꓲ ꓣꓳ ꓡꓰ ꓔꓺ (ꓚꓮꓥ) ꓙ_ ꓡꓳ꓿ ꓦꓲꓻ ꓢꓲꓺ ꓪ ꓔꓲ ꓔꓯ ꓠꓬ ꓒꓳꓹ ꓒꓶ ꓖꓳ ꓕꓲ ꓣꓳ ꓟꓲ ꓙꓬ ꓗꓪ ꓘꓴꓻ ꓔꓯꓹ ꓡ_ ꓡꓳ꓿ ꓦ ꓡꓱ ꓚꓱꓹ ꓧꓳꓽ ꓢꓴ ꓐꓴ ꓬꓲ ꓪ ꓶꓼ ꓖꓪꓽ ꓠꓬ ꓓꓵꓽ ꓙ ꓟꓶ ꓟꓶ_ ꓐꓰ ꓗꓹ_ ꓡꓳ꓿
	ꓠꓱ ꓐꓯ ꓓꓴ ꓓꓳ ꓙ ꓫꓱꓽ ꓢꓴ ꓕꓲ ꓣꓳ ꓥ_ ꓟꓲ ꓡꓳ ꓒꓱ ꓖꓳ ꓟ ꓗꓪ ꓡꓻ ꓔꓬ_ ꓡꓳ꓿ ꓬꓲ ꓠꓬ ꓬꓲ ꓛꓳ ꓒꓯꓹ ꓛꓳ ꓤ ꓫꓵꓽ ꓤ ꓧꓪꓺ ꓤ ꓐꓴ_ ꓐꓰ ꓝꓮꓲ ꓕꓲ ꓧꓪꓹ ꓟꓳꓻ ꓡꓯ ꓘꓳ ꓚꓱꓹ ꓟꓽ ꓙꓳ꓿ ꓕꓱ ꓕꓲ ꓧꓪꓹ ꓠꓬ ꓬꓲ ꓚꓲ ꓛꓬ ꓔꓯ ꓡꓯ ꓐꓳ ꓔꓶ ꓓꓴ ꓗꓪ ꓕꓯꓼ ꓡ_ ꓥꓳ꓾ ꓐꓰ ꓓꓵꓽ ꓙ ꓢꓲ꓾ ꓬꓲꓸ ꓛꓳ ꓒꓯꓹ ꓛꓳ ꓤ ꓐꓴ ꓔꓯ ꓡꓳꓹ ꓬꓰ ꓕꓲ ꓧꓪꓹ ꓧꓪꓸ ꓧꓪꓸ꓾ ꓐꓯ ꓔꓲ ꓬꓰ ꓟ ꓥ ꓡꓳ꓿ ꓬꓲ ꓠꓬ ꓐꓴ-ꓦꓲ-ꓟꓲ-ꓬ ꓪ ꓔꓲ ꓔꓯ ꓔꓺ ꓙ ꓢꓴ ꓟꓯꓼ ꓒ ꓐꓴ_ ꓐꓰ ꓕꓲ ꓪꓺꓼ ꓫꓱꓽ ꓩꓴ ꓡ ꓔꓬ ꓟ ꓥ ꓡꓳ꓿ ꓖꓳ ꓡꓱ ꓥ_ ꓟꓲ ꓮ ꓕꓯ ꓕꓲ ꓙꓵꓹ ꓗꓪ ꓥ_ ꓟꓲ ꓬꓲ ꓔꓯ ꓢꓰꓼ ꓗꓷ ꓐ ꓡ_ ꓟ ꓔꓯ ꓬꓲ ꓢꓷꓸ_ ꓠꓬꓲ꓾ ꓙ ꓖꓶ ꓠ ꓗꓹ ꓟ ꓮꓽ ꓙꓵ ꓔꓯ ꓬꓲ ꓙ ꓖꓶ ꓔ_ ꓡꓳ꓿ 
	
ꓪ ꓔꓲ ꓡꓰ ꓔꓺ ꓙ_ ꓟ  

	ꓬꓳ-ꓦ-ꓢꓶ ꓠꓬ ꓬꓲ ꓬꓲꓼ ꓤ ꓠꓬꓲ ꓤ ꓐꓴ ꓔꓯ ꓕꓳ ꓶ ꓐꓳ ꓖꓶ ꓢꓲ꓾ ꓕꓱ ꓡꓱ ꓐꓯ_ ꓡꓳ꓿ “ꓠꓲꓹ ꓠꓵ_ ꓟ ꓮꓸ ꓬꓲꓼ ꓠꓬꓲ ꓤ ꓐꓴꓳ꓾ ꓮꓽ ꓘꓶꓸ ꓟꓬꓽ_ ꓟ_ ꓐꓰ ꓙꓲꓻ ꓣꓴꓽ ꓓꓴ ꓙꓳ_ ꓟ ꓛꓴꓽ ꓙꓳ ꓢꓴ ꓔꓯ ꓜꓲꓻ ꓬꓰ ꓠꓹ ꓟ꓾ ꓪ ꓔꓲ ꓔꓺ ꓙ ꓟꓯꓼ_ ꓐꓰ ꓕꓲ ꓛꓳꓻꓼ ꓥꓪ ꓓꓴ ꓓꓳ ꓙꓰ_ ꓥꓳ꓿ ꓬꓰ-ꓢꓴ ꓙꓲ-ꓢꓴ ꓠꓬ ꓬꓲ ꓠꓲꓹ ꓠꓵ_ ꓟ ꓮ ꓐꓲ ꓮꓸ ꓟꓲꓽ ꓐꓴ ꓐꓱ ꓶ ꓫꓸ ꓙꓵꓻ ꓜꓲꓽ_ ꓡꓳ꓿ ꓢꓲꓺ ꓒ ꓡꓰ ꓗꓶ ꓔꓲꓸ ꓖꓶ ꓬꓰ ꓟ ꓔꓯꓺ ꓐꓬꓱꓽ ꓕꓱ ꓟ ꓔꓯ ꓡꓳꓸ ꓢꓲ ꓮ' ꓔꓬ ꓓꓴ ꓥ ꓡ? ꓥꓪ ꓚꓲ ꓛꓬ ꓫꓵꓻ_ ꓟ ꓡꓰ ꓪꓴ-ꓢ ꓟꓬꓱꓺ ꓓꓳꓽ ꓓꓳ ꓡ ꓓꓴ ꓥ ꓐꓭ ꓕꓯ꓾ ꓥꓪ ꓠꓲꓹ ꓞ ꓫꓵꓻ ꓠꓹ ꓟ ꓐꓱ ꓶ_ ꓐꓰ꓾ ꓥꓪ ꓔꓳꓹ ꓜꓳꓽ ꓔꓬ ꓟ ꓫꓵꓽ ꓪꓴ ꓗꓪ ꓪꓴ-ꓢ ꓡꓰ ꓥꓪ ꓔꓯ ꓕꓶꓻ ꓕꓶꓻ_ ꓐꓰ ꓔꓺ ꓙ ꓡ ꓠꓹ ꓟ ꓐꓱ ꓶ ꓪꓽ ꓘꓴ ꓙ꓿ ꓥꓪ ꓢꓯ ꓔꓬ ꓢꓲ ꓚꓱꓹ ꓬꓲꓼ ꓡ ꓠꓹ ꓟ ꓥ ꓐꓭ ꓕꓯ ꓠꓽ꓾ ꓬꓲꓼ ꓤ ꓠꓬꓲ ꓤ ꓐꓴ ꓐꓱ ꓶ ꓙꓲꓻ_ ꓟ ꓔꓯꓺ ꓐꓬꓱꓽ ꓬꓰ ꓐ ꓡ ꓠꓹ_ ꓟ_ ꓐꓰ ꓶꓼ ꓓꓳꓽ ꓫꓱꓹ ꓓꓳꓽ ꓬꓲꓸ ꓔꓱꓹ ꓚꓵꓺ_ ꓟ ꓬꓲꓸ ꓧꓶꓸ ꓤ ꓕꓲ ꓟ ꓔꓯ ꓥ_ ꓟꓲ ꓟꓽ ꓚꓵꓺ ꓔ ꓠꓹ ꓟ ꓐꓱ ꓶ ꓪꓽ ꓘꓴ ꓙ꓿” 
	ꓝꓮꓲ “ꓶꓼ ꓖꓪꓽ ꓐꓲꓻ_ ꓟ ꓖꓪꓽ ꓢꓲ ꓠꓲꓹ ꓒꓴ ꓓꓴ ꓧꓪꓺ ꓗꓷ ꓟ_ ꓐꓰ꓾ ꓙꓲꓻ ꓖꓴ ꓟꓽ ꓙꓳ ꓟ ꓟꓬꓱꓽ ꓐꓱ ꓶ ꓬꓲ ꓝꓲꓸ ꓬꓲ ꓙꓵꓹ ꓒꓬꓹ ꓗꓷ ꓟ” ꓐꓱ ꓶ ꓬꓲ ꓚꓲ ꓛꓬ ꓬꓲ ꓛꓬꓻ ꓓꓰꓺ ꓢꓲ꓾ ꓝꓴꓲ ꓣꓷꓠ_ ꓟ ꓕꓳ ꓶ ꓥ_ ꓟꓲ ꓕꓲ ꓚꓴꓸ ꓐꓳ ꓔ_ ꓡꓳ꓿ ꓕꓳ ꓶ ꓗꓪ꓾ “ꓐꓳꓺ ꓶꓼ ꓐꓰ ꓖꓴꓽ ꓙꓴꓽ ꓟꓶ ꓠꓹ ꓟ ꓔꓲ ꓫꓵꓺ꓾ ꓠꓴ ꓪ ꓠꓲꓹ ꓟ ꓗꓪ ꓪꓴ-ꓢ ꓟꓬꓱꓺ ꓓꓳꓽ ꓓꓳ ꓡ ꓠꓹ ꓟ_ ꓐꓰ ꓞꓳ ꓦ ꓚꓬꓴꓹ ꓠꓹ ꓟ ꓔꓯ ꓓꓵꓽ ꓙ ꓔ꓿ ꓠꓴ ꓦꓲꓻ ꓔꓯ ꓐꓲꓻ ꓓꓴ ꓫꓬꓹ_ ꓟ ꓕꓯ ꓢꓲ꓾ ꓠꓴ ꓶ ꓟꓬꓺ ꓚꓬꓴꓹ ꓟꓶ ꓠꓹ ꓟ ꓧꓪꓸ ꓛꓲ ꓔ꓿ ꓦꓻ ꓗꓺ ꓫꓵꓺ ꓔꓯ ꓧꓪꓸ ꓛꓲ ꓛꓲ_ ꓐꓰ ꓛꓳ꓿ ꓞꓳ ꓫ ꓔꓯ ꓙ ꓡꓯ ꓘꓳ_ ꓟ ꓗꓪ ꓚꓲ ꓛꓬ ꓔꓯ ꓙ ꓣꓳꓽ ꓡꓰ ꓝꓲ꓿ ꓪꓴ-ꓢ ꓔꓯ ꓙꓳꓺ ꓒꓵ꓿ ꓟꓲ ꓠꓯ ꓗꓹ ꓚꓲ ꓓꓴ ꓐꓱ ꓶ ꓠꓴ ꓙꓳꓻ_ ꓟ ꓔꓯ ꓕꓽ ꓒꓬꓹ꓾” ꓐꓰ꓾ ꓐꓯ_ ꓡꓳ꓿ 
	ꓬꓳ-ꓦ-ꓢꓶ ꓠꓬ ꓗꓳ-ꓢꓶ-ꓔꓯ-ꓔꓲ ꓡꓳ ꓒꓱ ꓗꓪ ꓗꓽ ꓔ ꓓꓴ ꓟꓽ ꓙꓳ ꓙꓳ꓾ ꓗꓸ ꓘꓪ ꓘꓪ_ ꓐꓰ ꓔꓬ ꓪ_ ꓡꓳ꓿ ꓪ ꓔꓲ ꓔꓺ ꓙ ꓟꓯꓼ_ ꓡꓰꓽ ꓟꓽ ꓞꓲ꓾ ꓒꓳꓹ ꓒꓶ ꓡꓰ ꓥ_ ꓟꓲ ꓬꓲ ꓔꓯ ꓔꓺ ꓙ ꓠꓹ ꓟ ꓙ ꓟꓳ ꓘꓶꓽ ꓖꓶ ꓔ_ ꓡꓳ꓿ ꓖꓳ ꓡꓱ ꓥ_ ꓟꓲ ꓒꓳꓹ ꓒꓶꓽ ꓐꓴ ꓠꓬ ꓬꓲ ꓪ ꓪꓵꓼ ꓘꓶꓽ ꓔꓯ ꓒꓬꓹ ꓩꓴ ꓗꓷ ꓢꓲ꓾ ꓮꓽ ꓟꓬꓹ ꓧꓪꓹ ꓗꓪ ꓬꓳ-ꓦ-ꓢꓶ ꓔꓯ ꓠꓲꓹ ꓒꓳꓹ_ ꓟ ꓐꓱ ꓓꓴꓽ ꓗꓪ ꓐꓱ ꓪ ꓡꓰ_ ꓡꓳ꓿ ꓖꓳ ꓗ ꓠꓯ ꓬꓲ ꓔꓯ ꓣ-ꓠꓲ ꓠꓯ ꓬꓲꓻ ꓖꓳ ꓐ ꓢꓲ ꓗꓪ ꓟ ꓧꓪꓸ ꓒꓱꓻ ꓕꓲ ꓟ ꓗꓪ ꓐꓱ ꓓꓴ ꓡ ꓞꓳ ꓕꓲ ꓣꓳ_ ꓡꓰ ꓐꓰ ꓐꓱꓺ ꓔ_ ꓡꓳ꓿ ꓟꓽ ꓟꓶ ꓫꓵ ꓕꓯ ꓒꓳꓹ ꓒꓶ ꓬꓳ-ꓦ ꓔꓯ ꓥ_ ꓟꓲ ꓬꓳ-ꓦ-ꓢꓶ ꓔꓬ ꓟ ꓗꓪ ꓐꓱꓺ ꓗꓷ_ ꓡꓳ꓿ ꓬꓲ ꓔꓯ ꓠꓬ ꓞꓳ ꓤ ꓢꓰꓼ ꓝꓴꓲ꓾ ꓘꓴ ꓜꓲ ꓞꓳ ꓒꓴ ꓜꓽ_ ꓟ ꓝꓴꓲ꓾ ꓢꓴ ꓤ ꓟꓶ ꓔꓯ ꓛꓬꓻ_ ꓟ ꓝꓴꓲ_ ꓐꓰ꓾ ꓠꓱ ꓐꓯ ꓐꓯ ꓗꓸ ꓟꓽ ꓘꓪ ꓟ ꓝꓴꓲ ꓮꓽ ꓟꓬꓹ ꓑꓶ ꓓꓴ ꓐꓱꓺ ꓔ ꓟ ꓥ ꓡꓳ꓿ ꓝꓮꓲ ꓬꓳ-ꓦ ꓐꓰ ꓔꓳꓹ ꓡꓯ ꓘꓳ ꓔꓬ ꓟ ꓒꓳꓹ ꓒꓶ ꓠꓬꓲꓽ ꓣꓳ ꓔꓯ ꓥ_ ꓟꓲ ꓙꓵꓽ ꓪ ꓗꓪ ꓐꓰ ꓣꓴ ꓞꓰꓻ ꓗꓷ ꓢꓲ꓾ ꓬꓲ ꓪ ꓠꓬꓲ ꓖꓴ ꓗꓪ ꓒꓳꓹ ꓒꓶꓽ ꓬꓲꓸ ꓫꓵꓼ ꓕꓲ ꓣꓳ ꓢꓲꓺ ꓚꓰꓸ_ ꓡꓳ꓿ 
	ꓒꓳꓹ ꓒꓶꓽ ꓐꓴ ꓔꓯ ꓬꓳ-ꓦ-ꓢꓶ ꓡꓰ ꓗꓳꓹ ꓔ_ ꓟ (ꓓꓰꓺ ꓘꓶꓽ) ꓕꓯ ꓢꓲ ꓥꓶꓺ_ ꓟ ꓝꓴꓲꓹ ꓟꓬꓱꓽ ꓔꓯ ꓒꓳꓹ ꓒꓶ ꓬꓳ-ꓦ ꓡꓰ ꓛꓬꓻ ꓔ ꓥ_ ꓟꓲ꓾ ꓬꓳ-ꓦ ꓔꓯ ꓣꓴꓻ ꓞꓰꓻ ꓗꓷ ꓟ ꓜꓴꓻ ꓜꓲꓼ ꓖꓳ ꓕꓲ ꓟ ꓠꓬ ꓬꓳ-ꓦ-ꓢꓶ ꓔꓯ ꓡꓯ ꓫꓵ ꓥꓶꓺ_ ꓟ ꓬꓰ ꓖꓶ_ ꓡꓳ꓿ ꓬꓳ-ꓦ-ꓢꓶ ꓔꓯ ꓡꓯ ꓫꓵ ꓐꓱꓺ ꓔ ꓟ ꓑꓶ ꓓꓴ ꓐꓴ-ꓦꓲ-ꓟꓲ-ꓬ ꓗꓪ ꓢꓴꓺ ꓔꓴ ꓡ_ ꓡꓳ꓿ ꓪ ꓔꓲ ꓠꓬ ꓬꓲꓸ ꓔꓺ ꓙ ꓟꓯꓼ ꓔꓯ ꓜꓲꓽ ꓜꓲꓽ ꓑꓰꓹ ꓑꓰꓹ ꓬꓰ ꓖꓶ ꓢꓴ ꓔꓯ ꓟꓽ ꓠꓲꓹ ꓒꓴ ꓢꓲ꓾ ꓬꓳ-ꓦ-ꓢꓶ ꓔꓯ ꓥꓶꓺ_ ꓟ ꓬꓰ ꓖꓶ ꓢꓴ ꓔꓯ ꓔꓳꓹ_ ꓡꓳ꓿ ꓬꓲ ꓡꓰ ꓬꓳ-ꓦ-ꓢꓶ ꓔꓯ ꓔꓺ ꓙ ꓠꓹ ꓟ ꓟꓯꓼ ꓮꓽ ꓟꓬꓹ ꓩꓴ ꓔ_ ꓡꓳ꓿ ꓖꓳ ꓡꓱ ꓥ_ ꓟꓲ ꓬꓳ-ꓦ-ꓢꓶ ꓔꓯ ꓛꓴꓽ ꓙꓳ ꓢꓴ ꓡꓰ꓾ ꓟꓽ ꓔꓱꓹ ꓟ ꓦ ꓡꓱ ꓢꓴ꓾ ꓥ ꓠꓬ ꓟꓽ ꓔꓱꓹ ꓐꓰ ꓓꓵꓽ ꓙ_ ꓟ ꓦ ꓡꓱ ꓚꓱꓹ ꓔꓯ ꓠꓬꓹ ꓔ ꓢꓴ ꓔꓯ ꓠꓬ ꓦ ꓡꓱ ꓐꓳ ꓟꓽ ꓓ꓾ ꓐꓰ ꓐꓯ ꓢꓲ꓾ ꓬꓳ-ꓦ-ꓢꓶ ꓔꓯ ꓔꓳꓹ ꓔꓬ_ ꓡꓳ꓿ 
	ꓠꓻ ꓒꓬꓽ ꓔꓳꓹ ꓜꓳꓽ ꓔꓬ ꓟ ꓝꓲꓸ ꓗꓪ ꓒꓼ ꓡꓼ ꓡꓼ ꓗꓹ ꓟ ꓐꓱꓺ ꓓꓴꓽ ꓗꓳꓹ ꓗꓪ ꓬꓲꓼ ꓔ ꓪ ꓡꓰ ꓟ ꓑꓶ ꓓꓴ ꓬꓳ-ꓦ-ꓢꓶ ꓠꓬ ꓮꓽ ꓘꓶꓸ ꓠꓻ ꓪꓴꓽ ꓔꓬ ꓕꓯ꓾ ꓬꓲ ꓔꓯ ꓜꓴꓻ ꓜꓲꓼ ꓟꓲ ꓙꓬ ꓗꓪ ꓧꓳꓽ ꓙꓰ_ ꓡꓳ꓿ ꓬꓲ ꓔꓯ ꓔꓺ ꓙ ꓡ_ ꓥꓳ꓾ ꓐꓰ ꓬꓲ ꓦ ꓡꓱ ꓐꓳ ꓔ ꓟ ꓪ ꓔꓲ ꓟꓲ ꓙꓬ ꓗꓪ꓾ ꓬꓲ ꓠꓬ ꓧꓳꓻ ꓫꓱ ꓚꓺ ꓡꓰ ꓞꓳꓹ ꓞꓹ ꓢꓲ ꓦꓰꓼ ꓔ_ ꓡꓳ꓿ ꓬꓲ ꓠꓬ ꓔꓱꓹ ꓚꓵꓺ_ ꓟ ꓕꓲ ꓒꓳꓹ ꓗꓪ ꓦꓰꓼ ꓔ ꓢꓲ꓾ ꓒꓳꓹ ꓒꓶꓽ ꓐꓴ ꓥꓶꓺ_ ꓟ ꓟꓬꓱꓽ ꓔꓯ ꓡꓯ ꓫꓵ ꓔꓳꓹ ꓔꓬ_ ꓡꓳ꓿ ꓙꓵꓻ ꓚꓱꓹ ꓔꓯ ꓡꓳꓺ ꓗꓷ_ ꓐꓯ_ ꓡ? ꓥ ꓠꓬ ꓫꓵꓻ_ ꓐꓯ_ ꓡ? ꓐꓰ꓾ ꓢꓲꓺ ꓣꓴ ꓙꓵꓽ ꓪ ꓖꓶ ꓡ_ ꓕꓯ꓾ ꓬꓲ ꓠꓬ ꓔꓱꓹ ꓚꓵꓺ_ ꓟ ꓙꓵꓻ ꓚꓱꓹ ꓐꓱ ꓶ ꓚꓲꓸ ꓛꓬ ꓢꓯꓼ ꓟꓬ ꓖꓶ ꓠꓹ ꓟ ꓓꓵꓽ ꓙ ꓞꓷꓹ ꓗꓷ_ ꓡꓳ꓿ 
	ꓪꓴ-ꓢ ꓬꓲ ꓣꓱ ꓛꓰ ꓓꓽ ꓟ ꓡꓰ ꓬꓲ ꓔꓯ ꓔꓳꓹ ꓔ ꓖꓶ_ ꓡꓳ꓿ ꓡꓳꓹ ꓬꓰ_ ꓟ ꓐꓯ ꓟꓴ ꓟꓽ ꓞꓷꓹ ꓠꓬꓲꓽ ꓗꓴꓸ ꓚꓸꓼ ꓗꓪ ꓫ ꓙꓵꓻ ꓓꓴ ꓔꓳꓹ ꓜꓳꓽ ꓔꓬ ꓕꓯ꓾ ꓟꓴ ꓗꓪ ꓗꓪ ꓟ ꓢꓲ ꓡꓲ ꓟ ꓠꓬ ꓬꓲ ꓕꓲꓽ ꓖꓳ ꓓꓱ ꓡꓱꓸꓼ ꓗꓪ ꓬꓲꓻ ꓬꓯꓼ ꓡ_ ꓡꓳ꓿ ꓖꓳ ꓕꓯ ꓬꓲ ꓡꓰ ꓬꓲ ꓬꓲꓼ ꓤ ꓠꓬꓲ ꓤ ꓕꓲ ꓣꓳ ꓔꓯ ꓕꓳ ꓶ ꓐꓳ ꓢꓲ꓾ ꓕꓱ ꓡꓱ ꓐꓯ_ ꓡꓳ꓿ “ꓢ ꓖꓶ ꓠꓬ ꓫꓵꓻ ꓠ ꓗ_ ꓥꓳ꓾ ꓐꓰ ꓥꓳꓺ ꓡꓳꓸ ꓔ ꓢꓲ꓾ ꓧꓳꓻ ꓫꓱ ꓚꓺ ꓞꓳꓹ ꓞꓹ ꓟ ꓡꓯ ꓒꓯꓹ ꓡꓰ꓾ ꓐꓱ ꓓꓴꓽ ꓗꓪ ꓐꓰ ꓕꓳ ꓶ ꓕꓱ ꓕꓲꓽ ꓚꓴꓸ ꓔꓯ ꓐꓳ ꓩꓴ ꓡ_ ꓡꓳ꓿ ꓪꓴ-ꓢ ꓣꓱ ꓛꓰ ꓗꓪ ꓐꓰ ꓟꓴ ꓗꓪ ꓗꓴꓷꓼ ꓗꓪ ꓣꓳ ꓝꓮꓲ ꓟꓳꓻ ꓡꓯ ꓘꓳ_ ꓕꓯ꓾ ꓪꓴ-ꓢ ꓠꓬ ꓥꓪ ꓕꓯ ꓢꓲ ꓗꓪ ꓮ ꓘꓶ ꓛꓲ ꓫꓱꓸ ꓤ ꓙ ꓗꓳꓺ ꓠꓲꓹ ꓙꓳ_ ꓟ ꓐꓰ꓾ ꓫ ꓙꓵꓻ ꓓꓴ ꓬꓲ ꓡꓯꓼ ꓟꓰꓼ ꓠꓬꓲꓽ ꓗꓴꓸ ꓚꓸꓼ ꓗꓪ ꓬꓲ ꓥꓪ ꓔꓯ ꓮ ꓟꓬ ꓛꓲ ꓔꓺ ꓙ ꓗꓷ ꓟ ꓔꓯ꓾ ꓠꓴꓻ ꓢꓷ ꓡꓰ_ ꓥꓳ꓿” 

ꓧꓪꓸ ꓡꓰ ꓓꓴ ꓔꓯ ꓟꓽ ꓛꓲꓺ ꓕꓯ_ ꓡꓰ ꓟꓳꓻ ꓢꓷꓸ ꓔ_ ꓟ 

	ꓬꓲ ꓠꓬ ꓐꓱ ꓓꓴꓽ ꓗꓪ ꓡꓴꓸ ꓞꓹ ꓢꓲ꓾ ꓔꓱꓹ ꓚꓵꓺ_ ꓟ ꓙꓵꓻ ꓠꓲꓹ ꓬꓲꓸ ꓧꓪꓸ ꓡꓰ ꓓꓴ ꓔꓯ ꓶꓽ ꓤ ꓗꓪ ꓐꓰ ꓡꓳꓸ ꓟꓳ_ ꓡꓳ꓿ ꓒꓳꓹ ꓒꓶ ꓐꓰ ꓬꓲ ꓕꓲ ꓜꓴꓻ ꓟ ꓠꓬ ꓑ-ꓤ-ꓘꓶ ꓢꓲ ꓫꓬ ꓦꓲ ꓘꓷ ꓚꓲꓺ ꓗꓪ ꓥꓳꓸ ꓔ ꓟ ꓬꓰ-ꓢꓴ ꓐꓬꓱꓽ ꓔꓯ ꓥꓸ ꓦꓻ ꓗꓷ_ ꓟ ꓔꓯ ꓬꓳ-ꓦ-ꓢꓶ ꓠꓬ ꓬꓲꓼ ꓟꓬ ꓗꓪ ꓐꓰ ꓡꓳꓸ ꓟꓳ_ ꓡꓳ꓿ ꓬꓲꓼ ꓟꓬ ꓖꓳ ꓟ ꓑꓶ ꓓꓴ ꓬꓲꓸ ꓕꓲ ꓑꓹ ꓤ ꓙꓽ ꓫ ꓡꓰ_ ꓡꓳ꓿ ꓖꓳ ꓡꓱ ꓥ_ ꓟꓲ ꓗꓸ ꓠꓯ ꓕꓲ ꓠꓬꓲ ꓗꓪ ꓐꓬꓱꓽ ꓐꓳ ꓢꓴ ꓠꓬ ꓖꓳ ꓕꓲ ꓔꓳꓸ ꓗꓪ ꓡꓻ ꓢꓲ꓾ ꓪ ꓜꓲ ꓙꓲꓻ_ ꓟ ꓬꓰ-ꓢꓴ ꓐꓬꓱꓽ ꓔꓯ ꓐꓳꓺ ꓔꓬ ꓟ ꓡꓳꓸ ꓟꓳ_ ꓡꓳ꓿ ꓐꓬꓱꓽ ꓐꓳ ꓢꓴ ꓚꓳꓺ ꓡꓳ ꓡꓳ ꓗꓪ ꓔꓬ ꓟ ꓞꓳ ꓜꓴ ꓞꓳ ꓟꓯꓼ ꓡꓰ “ꓒꓳꓹ ꓒꓶꓽ ꓐꓴ_ ꓐꓰ ꓘꓴ ꓜꓲꓼ ꓞꓳ ꓪꓴꓸ ꓓꓵ ꓣꓱꓽ ꓢꓴ ꓐꓴ ꓔꓯ ꓮ ꓟꓶ ꓡꓳꓸ ꓡ ꓝꓲ꓿ ꓬꓲ ꓪ ꓝꓮꓲ ꓡꓯ ꓫꓵ ꓐꓬꓺ ꓡꓰ ꓝꓲ ꓟꓽ ꓐ ꓡꓻꓳ꓾” ꓐꓰ ꓘꓴꓻ ꓔꓬ ꓟ ꓔꓯ ꓥ_ ꓟꓲ ꓡꓳꓸ ꓟꓳ_ ꓢꓰꓽ ꓡꓳ꓿ ꓖꓳ ꓕꓯ ꓬꓳ-ꓦ-ꓢꓶ ꓡꓰ꓾ “ꓢꓲꓺ ꓒ ꓬꓰ-ꓢꓴ ꓐꓬꓱꓽ ꓔꓯ ꓠꓽ ꓬꓲ ꓪ ꓮ ꓕꓯ_ ꓟꓲ ꓟꓶ ꓬꓰ ꓝꓲ ꓟꓽ ꓐ ꓡ꓿ ꓬꓲ ꓪ ꓮ ꓘꓶ ꓛꓲ ꓐꓬꓺ ꓡꓰ ꓝꓲ ꓠꓲꓹ ꓫꓵ_ ꓥ_ ꓟꓲ꓾ ꓥꓪ ꓕꓯ ꓢꓲ ꓮꓽ ꓘꓶꓸ ꓪꓽ ꓠꓬꓲ ꓢꓴ ꓟꓸ ꓟꓲ ꓚꓺ ꓒ ꓐꓴ ꓡꓰ ꓡ ꓞꓳ ꓠꓲꓹ ꓟ ꓠꓯꓸꓼ ꓗꓪ ꓬꓰ-ꓢꓴ ꓐꓬꓱꓽ ꓬꓲ ꓫꓵꓼ ꓐꓳꓺ ꓗꓷꓳ꓾” ꓐꓰ꓾ ꓐꓯ_ ꓡꓳ꓿ 
	ꓮꓽ ꓘꓶꓸ ꓪꓴꓽ_ ꓟ ꓜꓲꓼ ꓓꓴ ꓓꓽ ꓟ ꓗꓪ ꓬꓳ-ꓦ-ꓢꓶ ꓔꓯ ꓡꓳꓹ ꓬꓰ ꓕꓲ ꓧꓪꓹ ꓘꓴ ꓔꓯ ꓡ_ ꓡꓳ꓿ ꓜꓲꓼ ꓞꓹ ꓢꓴ ꓗꓳ ꓡꓳ ꓗꓪ ꓠꓬ꓾ ꓪ ꓔꓲ_ ꓐꓰ꓾ ꓪ ꓔꓲ ꓬꓲ ꓕꓲ ꓦꓲꓻ ꓘꓴ ꓢꓴ꓾ ꓪ ꓔꓲ ꓔꓯ ꓣꓱꓽ ꓙ ꓢꓴ ꓢꓲꓽ ꓒ ꓐꓴ꓾ ꓒꓳꓹ ꓒꓶ ꓐꓴ꓾ ꓦ ꓡꓱ ꓚꓱꓹ ꓧꓳꓽ ꓢꓴ_ ꓐꓰ ꓠꓱ ꓐꓯ ꓑ ꓫꓬꓼ ꓮꓽ ꓟꓬꓹ ꓔꓺ ꓞꓹ_ ꓡꓳ꓿ 
	ꓡꓳꓹ ꓬꓰ_ ꓟ ꓓꓵꓽ ꓙ ꓞꓷꓹ ꓓꓴ ꓔꓯ ꓐꓯ ꓖꓶ ꓡꓯ꓾ ꓐꓰ ꓐꓯ ꓕꓯ꓾ ꓬꓳ-ꓦ-ꓢꓶ ꓡꓰ ꓬꓲ ꓠꓬ ꓬꓲ ꓚꓲ ꓛꓬ ꓙꓵꓻ ꓚꓱꓹ ꓗꓪ ꓡꓯ ꓫꓵ ꓦꓰꓼ ꓔ_ ꓡꓳ꓾ ꓐꓰ ꓐꓯ ꓖꓶ_ ꓡꓳ꓿ ꓪꓵꓼ ꓘꓶ ꓔꓯ ꓟꓽ ꓫꓺ ꓒꓵꓽ ꓟ ꓪ ꓔꓲ ꓔꓯ ꓟꓳꓸ ꓒꓳꓹ ꓢꓲ꓾ “ꓥꓪ ꓠꓬ ꓑ ꓫꓬꓼ ꓐꓴ_ ꓐꓰ ꓪ ꓔꓲ ꓡꓰ ꓔꓺ ꓙ ꓡ_ ꓟ ꓔꓯ ꓦ ꓡꓱ ꓐꓳ ꓢꓲ꓾ ꓚꓲꓸ ꓛꓬ ꓠꓲꓹ ꓡꓶ ꓗꓪ ꓐꓰ ꓜꓲꓼ ꓓꓴ ꓕꓱ ꓟ ꓗꓪ ꓡ_ ꓟ ꓥ ꓡꓳ꓾” ꓐꓰ ꓐꓯ_ ꓡꓳ꓿ ꓖꓳ ꓕꓯ ꓞꓳ ꓤ ꓮꓽ ꓟꓬꓹ ꓡꓳꓸ ꓔꓬ ꓟ ꓑꓶ ꓓꓴ ꓪ ꓔꓲ ꓢꓲ-ꓖ-ꓢꓶ-ꓟ ꓒꓬꓱꓽ ꓠꓬ ꓠꓯꓺ ꓡꓰ_ ꓡꓳ꓿ 
	ꓐꓯ ꓟꓴ ꓞꓷꓹ ꓗꓷ ꓟ ꓑꓶ ꓓꓴ ꓮ ꓟꓶ ꓠꓬ ꓬꓳ-ꓦ-ꓢꓶ ꓔꓯ ꓙꓱꓽ ꓕꓼ_ ꓟ ꓜꓲꓼ ꓓꓴ ꓬꓰ ꓪꓴꓸ ꓔꓴ_ ꓡꓳ꓿ ꓬꓳ-ꓦ-ꓢꓶ ꓡꓰ ꓫꓸ ꓕꓱꓻ ꓗꓷ ꓟ ꓮ ꓙꓵꓽ ꓔꓯ ꓝꓮꓲ ꓕꓲ ꓧꓪꓹ ꓖꓶ ꓬꓲꓼ ꓝꓲ_ ꓡꓳ꓿ ꓖꓳ ꓕꓯ ꓬꓲ ꓡꓰ “ꓟꓴ ꓗꓪ ꓔꓯ ꓮꓸ ꓫꓵꓽ ꓒꓬꓱꓽ ꓟꓬ ꓡꓰ ꓥꓪ ꓡꓳꓸ ꓠꓯꓹ_ ꓡ? ꓥꓪ ꓡꓰ ꓶꓼ ꓓꓳꓽ ꓚꓺ ꓟꓸ ꓖꓶ ꓗꓷ ꓟ ꓞꓳ ꓜꓴꓻ ꓔꓯ ꓥꓪ ꓒꓬꓱꓽ ꓮ ꓡꓲ ꓟꓳꓸ ꓖꓶ ꓠꓯ_ ꓡ? ꓥꓪ ꓟꓽ ꓖꓶ ꓬꓲꓼ (ꓟꓽ ꓙꓵꓺ ꓖꓶ)꓿ ꓫꓱꓸ ꓤ ꓤꓽ_ ꓐꓰ ꓗꓹ ꓟ ꓥꓪ ꓧꓪꓽ ꓖꓳ ꓓꓱ ꓕꓱ ꓟ ꓕꓯ ꓢꓲ꓾ ꓞꓳ ꓤ ꓐꓴ ꓦꓻ ꓢꓯꓼ ꓟꓬ ꓔꓯ ꓥꓪ ꓪ ꓜꓲ ꓒꓵꓽ_ ꓟ ꓚꓬꓹ ꓔ_ ꓡꓳ꓾” ꓐꓰ꓾ ꓘꓴ ꓔꓴ ꓡ_ ꓡꓳ꓿ ꓦ ꓡꓱ ꓚꓱꓹ ꓪꓴꓸ ꓓꓵ ꓣꓱꓽ ꓢꓴ ꓐꓴ ꓡꓰ ꓬꓳ-ꓦ-ꓢꓶ ꓖꓪꓽ ꓔ ꓟ ꓪꓴ-ꓢ ꓟꓬꓱꓽ ꓬꓰ ꓢꓴ ꓐꓵ ꓞꓶ ꓔꓯ ꓕꓲ ꓔꓱꓹ꓾ ꓕꓲꓽ ꓔꓱꓹ ꓐꓰ ꓡꓵꓸ ꓢꓲ꓾ ꓬꓳ-ꓦ-ꓢꓶ ꓔꓯ ꓙꓱꓽ ꓕꓼ_ ꓡꓳ꓿ ꓡꓳꓹ ꓬꓰ_ ꓕꓯ ꓠꓲꓽ ꓪ ꓔꓲꓸ ꓐꓬꓱꓽ ꓐꓳꓺ ꓔ ꓢꓲ꓾ ꓟꓽ ꓔꓱꓹ ꓟ ꓦ ꓡꓱ ꓢꓴ꓾ ꓐꓰ ꓐꓳ ꓔ ꓟ ꓪꓴꓸ ꓛꓴꓽ ꓕꓲ ꓟ ꓬꓳ-ꓦ-ꓢꓶ ꓔꓯ ꓘꓳꓹ ꓖꓶ_ ꓡꓳ꓿ ꓖꓳ ꓕꓯ ꓬꓳ-ꓦ-ꓢꓶ ꓡꓰ “ꓥꓪ ꓐꓱ ꓶ ꓛꓴꓽ ꓠꓽ ꓦꓳꓹ ꓦꓳꓹ ꓗꓷ ꓢꓴ ꓬꓰ-ꓢꓴ ꓐꓱ ꓶ ꓫꓸ ꓔꓳ ꓓꓴ ꓪꓴꓸ ꓛꓴꓽ ꓕꓱ ꓟ ꓘꓳꓹ ꓪ_ ꓟ ꓑꓶ ꓓꓴ ꓥꓪ ꓗꓹ ꓛꓲ_ ꓡꓳ꓾” ꓐꓰ꓾ ꓐꓯ_ ꓡꓳ꓿

ꓬꓳ-ꓦ-ꓢꓶ ꓔꓯ ꓮꓸ ꓔꓳꓸ ꓛꓴ_ ꓟ  

	ꓮ ꓟꓶ ꓠꓬ ꓬꓳ-ꓦ-ꓢꓶ ꓔꓯ ꓮꓸ ꓔꓳꓸ ꓛꓴ ꓖꓴ ꓗꓪ ꓧꓳꓽ ꓙꓰ ꓔꓬ_ ꓡꓳ꓿ ꓞꓳ ꓤ ꓮꓽ ꓟꓬꓹ ꓠꓬ ꓚꓬꓸ ꓡꓯ ꓡꓯꓼ ꓛꓳꓻ ꓩꓴ ꓡ_ ꓡꓳ꓿ ꓮ ꓔꓳꓸ ꓛꓴꓻ ꓠꓹ ꓟ ꓙ ꓖꓶ ꓖꓴ ꓡꓰ ꓕꓯ꓾ ꓬꓳ-ꓦ-ꓢꓶ ꓔꓯ ꓬꓲ ꓛꓬ ꓖꓴ ꓣꓷꓠ ꓠꓹ ꓟ ꓝꓮꓲ ꓕꓲ ꓧꓪꓹ ꓐꓯ ꓖꓶ_ ꓡꓳ꓿ ꓖꓳ ꓕꓯ ꓬꓲ ꓡꓰ “ꓥꓪ ꓠꓬ ꓮꓸ ꓫꓵꓽ ꓛꓬꓻ ꓔ ꓠꓬꓲ ꓣꓷꓠ ꓠꓯ_ ꓡ? ꓥꓪ ꓛꓬꓻ ꓖꓴ ꓕꓲ ꓫꓵꓽ_ ꓟꓲ ꓟꓽ ꓙꓳ꓿ ꓥꓪ ꓐꓳꓺ_ ꓟ ꓕꓳ ꓶ_ ꓐꓰ ꓥꓪ ꓚꓺ ꓟꓸ ꓖꓶ_ ꓟ ꓟꓸ ꓟꓲ ꓠꓬ꓾ ꓞꓳ ꓤ ꓐꓴ ꓦꓻ ꓢꓯꓼ ꓟꓬ ꓔꓯ ꓛꓬꓼ ꓟꓵꓽ ꓗꓪ ꓐꓰ ꓚꓬꓴꓹ ꓠꓹ ꓟ ꓐꓱ ꓶ ꓥ ꓡꓳ꓾ ꓐꓯ_ ꓟ ꓔꓯ ꓪꓴ-ꓢ ꓢꓷ_ ꓡꓳ꓿ ꓖꓳ ꓡꓱ ꓠꓬꓲ ꓥꓪ ꓐꓳꓺ_ ꓟ_ ꓐꓰ ꓥꓪ ꓚꓺ_ ꓟ ꓮ ꓙꓵꓽ ꓠꓬ ꓔꓱꓹ ꓚꓵꓺ_ ꓟ ꓥ ꓡꓳ꓾ ꓐꓰ꓾ ꓥꓪ ꓫꓵꓽ ꓡꓰ ꓢꓷ ꓙ ꓟꓳ ꓙ ꓬꓰ ꓪ_ ꓠꓬꓲ꓾ ꓥꓪ ꓗꓹ ꓛꓲꓽ_ ꓡꓳ꓾” ꓐꓰ꓾ ꓒꓳꓹ ꓖꓶ_ ꓡꓳ꓿ 
	ꓮꓸ ꓔꓳꓸ ꓛꓴꓻ ꓗꓷ ꓢꓲ꓾ ꓢꓯꓼ ꓦ ꓟꓽ ꓐꓰꓼ ꓡ꓾ ꓐꓰ ꓗꓷ ꓡꓰ_ ꓗꓪ ꓛꓲ ꓥ_ ꓟꓲ꓾ “ꓓ-ꓪꓵ ꓞꓲꓼ ꓤ ꓡꓯꓹ ꓤ ꓬꓰ-ꓢꓴꓳ꓾ ꓥꓪ ꓔꓯ ꓫꓱꓸ ꓤ ꓡꓯ꓾” ꓐꓰ ꓟꓴ ꓖꓪ ꓖꓪꓺ ꓔꓬ_ ꓡꓳ꓿ ꓬꓳ-ꓦ-ꓢꓶ ꓐꓰ ꓙꓰ-ꓣꓳ-ꓟꓷ ꓐꓴ ꓢꓲꓺ ꓒ ꓐꓱ ꓶ ꓚꓲꓸ ꓛꓬ ꓢꓯꓼ ꓟꓬ ꓖꓶ ꓗꓷ_ ꓟ_ ꓐꓰ ꓗꓴꓸ ꓙꓲ ꓙꓳ ꓢꓲ꓾ ꓒꓳꓹ ꓒꓶꓽ ꓪꓴ ꓓꓵ ꓣꓱꓽ ꓢꓴ ꓐꓴ ꓡꓰ ꓕꓱ ꓡꓱ ꓐꓯ_ ꓡꓳ꓿ “ꓬꓲ ꓪ ꓔꓯ ꓮꓸ ꓔꓳ ꓛꓴꓻ ꓠꓹ ꓟ ꓧꓳꓽ ꓔꓯꓹ ꓡ_ ꓕꓯ꓾ ꓬꓲ ꓪ ꓠꓬ ꓠꓬꓲꓽ ꓟ ꓚꓱꓺ ꓑꓮꓲ ꓗꓪ ꓡ_ ꓟ_ ꓡꓰ ꓐꓰ ꓗꓹ_ ꓡꓳ꓿ ꓬꓲ ꓪ ꓔꓯ ꓠꓲꓹ ꓫꓸ ꓒꓬꓱꓽ꓾ ꓥ ꓠꓬ ꓫ ꓙꓵꓻ ꓒꓬꓱꓽ ꓟꓽ ꓙꓳ꓿ ꓮꓸ ꓔꓳꓸ ꓐꓬꓻ ꓔꓬ ꓟ ꓠꓬꓲꓽ ꓗꓴ ꓚꓸꓼ ꓗꓪ ꓥ_ ꓟꓲ ꓬꓲ ꓪ ꓠꓬ ꓟꓴꓽ ꓖꓪ ꓖꓪ ꓔꓬ_ ꓡꓳ꓿ ꓬꓲ ꓪ ꓔꓯ ꓛꓴꓻ ꓔ ꓟ ꓮꓸ ꓔꓳꓸ ꓠꓽ꓾ ꓐꓬꓻ ꓢꓯꓼ ꓮꓽ ꓘꓶꓸ ꓪꓴꓽ_ ꓡꓳ ꓫꓵꓽ ꓥ ꓡꓳ꓿” 
	ꓬꓳ-ꓦ-ꓢꓶ ꓖꓳ ꓓꓱ ꓔꓯ ꓮꓸ ꓔꓳꓸ ꓡꓰ ꓐꓬꓻ ꓖꓴ ꓡꓰ ꓗꓸ ꓠꓯ꓾ ꓜꓰꓻ ꓔꓲ ꓬꓰ ꓟ ꓘꓴꓽ ꓦ ꓔꓯ ꓠꓬ꓾ ꓣ-ꓠꓲ ꓠꓯ ꓬꓲꓻ (RHINE) ꓗꓪ ꓐꓴꓺ ꓗꓷ_ ꓡꓳ꓿ ꓘꓴꓽ ꓦ ꓖꓳ ꓟ ꓠꓬ ꓬꓲꓻ ꓡꓴꓽ ꓐꓱꓺ ꓗꓪ ꓐꓰ ꓕꓲ ꓝꓸ ꓗꓴꓷꓼ ꓮꓽ ꓟꓬꓹ ꓗꓪ ꓒꓬꓱꓺ ꓙꓰ_ ꓟ ꓶꓼ ꓓꓳꓽ ꓫꓱꓹ ꓓꓳꓽ ꓜꓻ ꓫꓵꓸ_ ꓡꓰ ꓐꓰ ꓗ_ ꓡꓳ꓿ ꓘꓴꓽ ꓦ ꓖꓳ ꓟ ꓪꓴꓸ ꓠꓬꓲ ꓔꓱꓹ ꓚꓵꓺ_ ꓟ ꓶꓼ ꓓꓳꓽ ꓔꓯ ꓟꓽ ꓑ ꓙ ꓠꓬꓲ ꓟ ꓟꓵꓽ ꓮꓽ ꓟꓬꓹ ꓗꓪ ꓶꓼ ꓓꓳꓽ ꓫꓱꓹ ꓓꓳꓽ ꓢꓶꓹ ꓢꓶ ꓓꓱꓼ ꓡ_ ꓡꓳ꓿ ꓗꓳ-ꓢꓶ-ꓔꓯ-ꓔꓲ ꓜꓲꓼ ꓓꓴ ꓓꓽ ꓟ ꓗꓪ ꓫꓸ ꓕꓱ ꓗꓷ ꓟ ꓐꓯ ꓘꓶ ꓠꓬ꓾ ꓡ ꓠꓹ ꓟ ꓤꓶꓻ ꓮꓽ ꓟꓬꓹ ꓗꓪ ꓛꓲ ꓢꓯꓸ ꓔꓬ ꓢꓲ꓾ ꓞꓳ ꓤ ꓐꓴ ꓑ ꓙ ꓪ_ ꓡꓳ꓿ ꓘꓶꓻ ꓙꓵꓻ_ ꓟ_ ꓐꓰ ꓫꓵꓻ_ ꓟ ꓔꓯ ꓠꓲꓹ ꓪꓴꓽ ꓪꓴꓽ_ ꓐꓰ ꓘꓳ ꓣꓴ ꓗꓷ ꓢꓴ ꓬꓲ ꓪ ꓔꓯꓺ ꓐꓬꓱꓽ ꓕꓱ ꓟ ꓠꓽ꓾ ꓞꓳ ꓤ ꓮꓽ ꓟꓬꓹ ꓔꓯ ꓢꓯꓼ ꓪ ꓟꓶ ꓡꓰ ꓝꓲ_ ꓡꓳ꓿ ꓬꓳ-ꓦ-ꓢꓶ ꓔꓯ ꓜꓲꓽ ꓜꓲꓽ ꓑꓰꓹ ꓑꓰꓹ ꓢꓰꓼ ꓗꓷ_ ꓟ ꓔꓯ ꓕꓲꓽ ꓟꓲ ꓠꓯ ꓡꓱ ꓡꓳꓸ ꓟꓳ ꓪ ꓡꓰ_ ꓡꓳ꓿ ꓔꓱꓹ ꓚꓵꓺ_ ꓟ ꓔꓯ ꓛꓴꓽ ꓙꓳ ꓢꓴ ꓐꓴ ꓠꓬ꓾ ꓬꓲ ꓪ ꓐꓬꓺ ꓡꓰ ꓝꓲ ꓠꓲꓹ ꓫꓵ_ ꓟ ꓕꓲ ꓫꓵꓽ ꓔꓯ ꓪ ꓜꓲ ꓢꓯꓼ ꓙꓳ ꓡ ꓝꓲ_ ꓡꓳ꓿ 
	ꓠꓱ ꓐꓯ ꓢꓷ ꓙ ꓟꓳ ꓙ ꓢꓴ ꓕꓲ ꓣꓳ ꓥ_ ꓟꓲ ꓫꓵꓽ ꓧꓳꓸ ꓡꓰ ꓢꓲ ꓔꓱꓹ ꓚꓵꓺ_ ꓟ ꓙꓵꓻ ꓚꓱꓹ ꓐꓱ ꓶ ꓢꓷ ꓙ ꓟꓳ ꓙ ꓬꓰ_ ꓡꓳ꓿ ꓙꓰ-ꓣꓳ-ꓟꓷ ꓡꓰ ꓬꓳ-ꓦ-ꓢꓶ ꓔꓯ ꓬꓰ ꓫ ꓓꓴ ꓔꓳꓹ ꓜꓳꓽ_ ꓕꓯ ꓬꓰ ꓙ ꓠꓹ ꓟ ꓙ ꓟꓳ ꓘꓶꓽ ꓖꓶ ꓢꓲ꓾ ꓕꓶꓻ ꓕꓶꓻ ꓡꓰ ꓦꓰꓼ ꓔ ꓠꓹ ꓟ ꓢꓯꓼ ꓖꓶ ꓗꓳꓸ ꓡ_ ꓡꓳ꓿ ꓬꓳ-ꓦ-ꓢꓶ ꓐꓱꓺ ꓓꓴꓽ ꓗꓪ ꓔꓬ ꓕꓯ꓾ ꓦ ꓡꓱ ꓐꓳ_ ꓟ ꓚꓳꓺ ꓑ ꓕꓱ ꓕꓲ ꓣꓳ ꓠꓬ꓾ ꓬꓲ ꓡꓰ ꓙ ꓟꓳ ꓘꓶꓽ ꓖꓶ ꓔ ꓟ_ ꓡꓰ ꓐꓰ ꓬꓰ_ ꓡꓳ꓿ ꓔꓺ ꓙ ꓢꓴ ꓟꓽ ꓙꓳ ꓙꓳ꓾ ꓬꓲ ꓕꓲ ꓣꓳ ꓔꓵꓸꓼ ꓗꓳ-ꓢꓶ-ꓔꓯ-ꓔꓲ ꓗꓪ ꓙꓰ_ ꓡꓳ꓿ ꓖꓳ ꓗꓪ ꓛꓲ ꓬꓰ ꓕꓯ꓾ ꓬꓳ-ꓦ-ꓢꓶ ꓔꓯ ꓬꓲ ꓬꓰ ꓙ ꓟꓽ ꓐ ꓡ ꓟ_ ꓡꓰꓽ ꓟꓽ ꓞꓲ꓾ ꓬꓲ ꓚꓲ ꓛꓬ ꓔꓯ ꓥ_ ꓟꓲ ꓬꓰ ꓫ ꓓꓴ ꓔꓳꓹ ꓜꓳꓽ ꓡ ꓠ ꓗꓹ ꓟ ꓑꓶ ꓓꓴ꓾ ꓛꓰꓹ ꓑꓬꓺ ꓠꓹ ꓟ ꓢꓯꓼ ꓕꓵꓼ_ ꓡꓳ꓿ ꓖꓳ ꓡꓱ ꓥ_ ꓟꓲ ꓬꓲ ꓔꓯ ꓣꓴꓻ ꓓꓳꓽ ꓡꓰ ꓢꓲ꓾ ꓡꓯꓼ ꓑꓱꓸ ꓗꓶ ꓔ ꓢꓲ ꓬꓲ ꓔꓯ ꓧꓳꓽ ꓔꓯꓹ ꓙꓰ_ ꓡꓳ꓿ ꓬꓲ ꓔꓯ ꓜꓲꓼ ꓓꓴ ꓟꓲ ꓙꓬ ꓗꓪ ꓬꓲ ꓪꓴꓸ ꓕꓲ ꓧꓪꓹ ꓠ ꓠꓬꓲ_ ꓕꓯ꓾ ꓬꓲ ꓡꓰ “ꓥꓪ ꓔꓯ ꓥ_ ꓟꓲ ꓬꓳ-ꓦ-ꓢꓶ_ ꓐꓰ ꓕꓲ ꓪꓺꓼ ꓮꓸ ꓔꓳꓸ ꓛꓴꓻ ꓗꓷ ꓛꓵ_ ꓥꓳ꓾” ꓐꓰ ꓒꓳꓹ ꓖꓶ_ ꓡꓳ꓿ ꓬꓲ ꓔꓯ ꓑ ꓑ_ ꓐꓰ ꓬꓲ ꓙꓬꓻ ꓡꓰꓽ ꓖꓶ ꓢꓲ꓾ ꓐꓱ ꓓꓴꓽ ꓗꓪ ꓐꓱ ꓔ ꓟ ꓑꓶ ꓓꓴ꓾ ꓠꓻ ꓒꓬꓽ ꓔꓳꓹ ꓜꓳꓽ ꓢꓲ ꓫꓵꓻ ꓠ ꓛꓲ ꓗ_ ꓡꓳ꓿ ꓛꓴꓽ ꓙꓳ ꓢꓴ ꓠꓬ ꓬꓲꓸ ꓡꓲꓹ ꓙꓰ ꓟ ꓔꓯ ꓗꓳꓺ ꓚꓱ ꓠꓬꓲ꓾ ꓬꓲ ꓔꓯ ꓐꓱ ꓓꓴꓽ ꓗꓪ ꓕꓲ ꓘꓳꓼ ꓐꓱꓺ ꓔ ꓢꓲ꓾ ꓬꓲ ꓔꓯ ꓘꓶꓻ ꓙꓵꓻ_ ꓡꓳ꓿ 

ꓒꓳꓹ ꓒꓶ ꓜꓲꓼ ꓓꓴ ꓗꓪ ꓙꓰ-ꓣꓳ-ꓟꓷ ꓙ ꓣꓳꓽ_ ꓟ

	ꓬꓳ-ꓦ-ꓢꓶ ꓔꓯ ꓔꓺ ꓙ ꓠꓹ ꓟ ꓪꓵꓼ ꓔ ꓥ_ ꓟꓲ ꓪꓵꓼ ꓘꓶ ꓔꓯ ꓒꓬꓹ ꓗꓷ ꓟ ꓑꓶ ꓓꓴ꓾ ꓞꓳ ꓤ ꓮꓽ ꓟꓬꓹ ꓠꓲꓹ ꓟ ꓦꓶꓻ ꓔꓬ ꓟ ꓕꓲ ꓝꓲꓸ ꓥ ꓠꓬꓲ꓾ ꓒꓳꓹ ꓒꓶꓽ ꓜꓴꓻ ꓠꓬ ꓙꓰ-ꓣꓳ-ꓟꓷ ꓔꓯ ꓮꓸ ꓔꓳꓸ ꓛꓴꓻ ꓠꓲꓹ ꓟꓽ ꓫꓵ꓿ ꓖꓳ ꓡꓱ ꓠꓬꓲ ꓬꓲ ꓪ ꓡꓰ ꓙꓰ-ꓣꓳ-ꓟꓷ ꓔꓯ ꓛꓬꓻ ꓣꓷꓠ ꓠꓹ ꓟ ꓕꓵꓼ ꓪ ꓖꓶ_ ꓡꓳ꓿ ꓙꓰ-ꓣꓳ-ꓟꓷ ꓠꓬ ꓚꓲ ꓛꓬ ꓙꓵꓻ ꓚꓱꓹ ꓔꓯ ꓡꓳꓺ ꓗꓷ ꓠꓹ ꓟ꓾ ꓥ ꓠꓬ ꓡꓯ ꓐꓳ ꓔꓶ ꓓꓴ ꓗꓪ ꓕꓯꓼ ꓢꓲ ꓫꓵꓻ ꓠꓹ ꓟ꓾ ꓕꓱ ꓠꓬꓲꓽ ꓚꓱꓹ ꓗꓪ ꓕꓲ ꓚꓱꓹ ꓚꓱꓹ ꓔꓯ ꓢꓲꓺ ꓣꓴ ꓠ ꓗ_ ꓥꓳ꓿ ꓠꓻ ꓒꓬꓽ ꓓꓽ ꓟ ꓔꓳꓹ ꓜꓳꓽ_ ꓟ꓾ ꓐꓱꓺ ꓓꓴꓽ ꓗꓪ ꓟ ꓘꓶꓻ ꓙꓵꓻ ꓓꓴ꓾ ꓙꓽ ꓫꓸ_ ꓟ ꓑꓶ ꓓꓴ ꓠꓲꓹ ꓟ ꓟꓽ ꓢꓲꓽ ꓟ꓾ ꓬꓳ-ꓦ-ꓢꓶ ꓫꓵꓻ ꓟ ꓑꓶ ꓓꓴ ꓠꓲꓹ ꓫ_ ꓟ꓾ ꓕꓱ ꓟꓬ ꓫꓵꓽ ꓑꓶ ꓓꓴ ꓙꓰ-ꓣꓳ-ꓟꓷ ꓠꓬ ꓮꓽ ꓘꓶꓸ ꓢꓯꓼ ꓐꓽ ꓡꓰ ꓢꓲ꓾ ꓡꓯ ꓫꓵ ꓦꓰꓼ ꓕꓶꓻ ꓞꓹ ꓟꓽ ꓘꓴ꓾ ꓐꓰ ꓗꓷ ꓡꓰ_ ꓡꓳ꓿ ꓬꓲ ꓠꓬ ꓣꓳ-ꓟ ꓢꓳꓺ ꓙꓵꓻ ꓚꓱꓹ ꓔꓯ ꓘꓳ ꓣꓴ ꓠꓹ ꓟ ꓓꓽ ꓔꓳꓹ ꓗꓷ_ ꓡꓳ꓿ ꓪꓰ-ꓗꓶ-ꓡꓲ-ꓩ ꓐꓰ ꓬꓳ-ꓦ-ꓢꓶ ꓐꓴ ꓔꓯ ꓒꓳꓹ ꓒꓶꓽ ꓜꓲꓼ ꓓꓴ ꓓꓽ ꓟ ꓡꓰ ꓝꓴꓲꓹ ꓖꓶ ꓗꓷ ꓟ ꓮꓽ ꓙꓵꓽ ꓔꓯ ꓥ_ ꓟꓲ ꓘꓳ ꓣꓴ ꓠꓲꓹ ꓧꓳꓹ ꓠꓹ ꓟ ꓓꓽ ꓔꓳꓹ ꓗꓷ_ ꓡꓳ꓿ 
	ꓖꓳ ꓡꓱ ꓥ_ ꓟꓲ ꓐꓱ ꓓꓴꓽ ꓗꓪ ꓕꓲ ꓣꓳ ꓔꓵꓸꓼ ꓔꓬ ꓕꓯ꓾ ꓬꓲ ꓬꓰ ꓗꓷ ꓟ ꓮ ꓙꓵꓽ ꓔꓯ ꓔꓲꓺ ꓢꓲꓽ ꓢꓲꓽ_ ꓡꓰꓽ ꓧꓪꓸ ꓛꓲ ꓡ_ ꓡꓳ꓿ ꓬꓳ-ꓦ-ꓢꓶ ꓬꓲꓸ ꓠꓲꓹ ꓪꓴꓽ ꓠꓲꓹ ꓕꓶꓻ_ ꓟ_ ꓐꓰ ꓪꓴ-ꓢ ꓔꓯ ꓙꓳꓺ ꓒꓵꓽ_ ꓟ ꓔꓯ ꓬꓲ ꓓꓵꓽ ꓙ ꓛꓲ ꓡ ꓢꓲ꓾ ꓬꓲ ꓚꓲ ꓛꓬ ꓡꓰ ꓔꓱꓹ ꓚꓵꓺ_ ꓟ ꓔꓯ ꓡꓳꓺ ꓩꓴ ꓗꓷ ꓟ ꓔꓯ ꓥ_ ꓟꓲ ꓓꓵ ꓙ ꓛꓲ ꓡ_ ꓡꓳ꓿ ꓬꓲ ꓚꓲ ꓛꓬ ꓐꓱ ꓶ ꓡꓯ ꓐꓳ ꓔꓶ ꓓꓴ ꓗꓪ ꓫ ꓙꓵꓻ ꓜꓲꓽ ꓗꓷ ꓟ ꓢꓲꓺ ꓒ ꓬꓰ-ꓢꓴ ꓙ ꓖꓴ ꓔꓯ ꓥ_ ꓟꓲ ꓬꓲꓸ ꓓꓵꓽ ꓙ ꓛꓲ ꓡ_ ꓡꓳ꓿ ꓒꓳꓹ ꓒꓶꓽ ꓐꓴ ꓟꓲ ꓙꓬ ꓗꓪ ꓬꓲꓸ ꓟꓽ ꓣꓷꓠ ꓧꓶꓸ ꓕꓯ꓾ ꓫ ꓙꓵꓻ ꓓꓴ ꓔꓳꓹ ꓜꓳꓽ_ ꓥ_ ꓟꓲ ꓪꓴ-ꓢ ꓡꓰ ꓬꓲ ꓔꓯ ꓔꓺ ꓙ ꓢꓲ ꓢꓻ ꓡꓰ ꓓꓴ ꓙꓳ_ ꓡꓳ꓿ ꓮ ꓟꓶ ꓠꓽ ꓙꓽ ꓖꓳꓼ_ ꓟ_ ꓐꓰ ꓓꓵꓽ ꓙ ꓟꓬꓽ_ ꓟ ꓡꓰ ꓬꓲ ꓔꓯ ꓪ ꓜꓲ ꓫꓸ ꓙꓵ ꓡꓰ ꓝꓲ_ ꓡꓳ꓿ ꓣꓳ-ꓟ ꓘꓴ ꓜꓲꓼ ꓞꓳ ꓟꓲ ꓙꓬ ꓗꓪ ꓙꓵꓺ ꓖꓶ ꓠ ꓗ_ ꓟ (ꓥ ꓠꓬ ꓖꓶꓻ ꓬꓲꓼ ꓠꓹ ꓟ) ꓠꓱ ꓐꓯ ꓥ_ ꓟꓲ ꓙꓳ_ ꓢꓰꓽ ꓟ ꓑꓶ ꓓꓴ꓾ ꓬꓲ ꓫꓱꓽ ꓔꓬ ꓟ ꓙ ꓖꓴ ꓠꓽ ꓔꓱꓹ ꓚꓵꓺ_ ꓟ ꓔꓯ ꓟꓽ ꓣꓷꓠ ꓟ ꓗꓪ ꓡꓳꓹ ꓬꓰ_ ꓐꓰ ꓗ_ ꓡꓳ꓿ 

ꓙꓰ-ꓣꓳ-ꓟꓷ ꓔꓳꓹ ꓜꓳꓽ_ ꓟ ꓙꓽ ꓖꓳꓼ ꓓꓴ_ ꓐꓰ ꓠꓲꓹ ꓪꓴꓽ ꓓꓴ 

	ꓟꓽ ꓟꓶ ꓫꓵ ꓕꓯ ꓬꓲ ꓔꓯ ꓝꓮꓲ ꓕꓲ ꓧꓪꓹ ꓠ ꓠꓬꓲ_ ꓡꓳ꓿ ꓬꓲ ꓡꓰ ꓙꓵꓺ ꓖꓶ ꓗꓷ ꓥ_ ꓟꓲ꓾ ꓐꓯ ꓟꓴ ꓫꓬꓹ ꓒ ꓐꓴ ꓠꓬ ꓠꓲꓹ ꓘꓪꓽ ꓟꓽ ꓫꓵ ꓢꓰꓽ꓿ ꓔꓱꓹ ꓚꓵꓺ_ ꓟ ꓮꓽ ꓙꓵꓽ ꓔꓯ ꓡꓳꓺ ꓩꓴ ꓗꓷ ꓕꓯ ꓢꓲ_ ꓡꓰꓽ꓾ ꓙꓰ-ꓣꓳ-ꓟꓷ ꓠꓬ ꓢꓯꓸ ꓔꓬ ꓪ_ ꓥꓳ꓿ ꓖꓳ ꓡꓱ ꓥ_ ꓟꓲ ꓙꓰ-ꓣꓳ-ꓟꓷ ꓠꓬ ꓔꓱꓹ ꓚꓵꓺ_ ꓟ ꓙꓵꓻ ꓚꓱꓹ ꓔꓯ ꓠꓬꓹ ꓔ ꓢꓲ꓾ ꓬꓲ ꓬꓲꓼ ꓤ ꓠꓬꓲ ꓤ ꓐꓴ ꓫꓱꓽ ꓗꓷ ꓟ꓾ ꓮꓸ ꓔꓳ ꓛꓴꓻ_ ꓟ ꓚꓱꓹ ꓗꓪ ꓫꓱꓽ ꓠꓹ ꓟ ꓓꓵ ꓙ ꓞꓷꓹ ꓗꓷ_ ꓡꓳ꓿ 
	ꓬꓲ ꓡꓰ ꓧꓶꓸ ꓕꓯ ꓬꓲꓸ ꓡꓰ ꓙꓵꓺ ꓖꓶ ꓗꓷ ꓟ ꓔꓱꓹ ꓚꓵꓺ_ ꓟ ꓔꓯ ꓟꓽ ꓙꓵꓺ ꓖꓶꓽꓳ꓾ ꓐꓯ_ ꓡꓳ꓿ ꓝꓮꓲ ꓬꓲ ꓚꓲ ꓛꓬ ꓬꓲ ꓔꓺ ꓙ ꓥꓳꓽ ꓫ ꓕꓱ ꓝꓲ ꓡ ꓠꓹ ꓟ ꓥ_ ꓟꓲ ꓓꓰꓽ_ ꓡꓳ꓿ ꓬꓲ ꓔꓯ ꓓꓰꓺ ꓔ ꓟ ꓓꓰꓺ ꓘꓶꓽ ꓐꓰ ꓗꓴꓸ ꓙꓲ ꓙꓳ ꓢꓲ꓾ ꓥ ꓠꓬ ꓥ ꓡꓳ꓾ ꓟꓽ ꓥ ꓠꓬ ꓟꓽ ꓥ꓾ ꓐꓰ꓾ ꓕꓲꓽ ꓘꓶꓽ_ ꓡꓰꓽ ꓒꓳꓹ ꓖꓶ ꓡ ꓠꓹ ꓟ ꓙꓰ-ꓣꓳ-ꓟꓷ ꓔꓯ ꓕꓵꓼ ꓪ ꓖꓶ_ ꓡꓳ꓿ ꓖꓳ ꓕꓯ ꓬꓲ ꓡꓰ ꓕꓱ ꓡꓱ ꓫꓵꓽ ꓥꓶꓺ_ ꓟ_ ꓐꓰ ꓟꓽ ꓔꓱꓹ ꓟ ꓚꓱꓹ ꓔꓯ ꓔꓳꓹ ꓘꓶꓽ ꓫ ꓕꓱ_ ꓡꓳ꓿ “ꓠꓴ ꓪ ꓠꓬ ꓥꓪ ꓔꓯ ꓮꓽ ꓘꓶꓸ ꓙꓲ ꓣꓴꓽ ꓓꓴ ꓙꓳ_ ꓟ ꓐꓱꓺ ꓓꓴꓽ ꓗꓪ 340 ꓠꓬꓲ ꓐꓱꓺ ꓗꓷ ꓢꓲ꓾ ꓮ ꓟꓶ ꓜꓲꓼ ꓓꓴ ꓟꓲ ꓙꓬ ꓗꓪ ꓥꓪ ꓔꓯ ꓧꓳꓽ ꓡ_ ꓡꓳ꓿ ꓥꓪ ꓐꓯ_ ꓟ ꓔꓯ ꓠꓬ ꓟꓽ ꓠꓺ ꓠꓹ ꓢꓲ꓾ ꓛꓴꓽ ꓙꓳ ꓢꓴ ꓐꓯ ꓘꓶ ꓔꓯ ꓠꓴ ꓪ ꓙꓵꓻ_ ꓡꓳ꓿ ꓟꓽ ꓔꓱꓹ ꓟ ꓟꓽ ꓬꓰ ꓪ ꓡꓰ ꓠꓹ ꓟ ꓢꓯꓼ ꓕꓵꓼ꓿ ꓥꓪ ꓤꓶꓻ ꓠꓽ ꓮꓸ ꓫꓵꓽ ꓟꓽ ꓒꓵꓽ꓿ ꓟꓽ ꓔꓱꓹ ꓟ ꓔꓯ ꓕꓽ ꓬꓰ ꓪ ꓡꓰ ꓝꓲ꓾ ꓐꓰ ꓐꓯ ꓔꓬ ꓟ ꓠꓽ꓾ ꓥꓪ ꓐꓱ ꓶ ꓟꓽ ꓥ꓾ ꓠꓴ ꓪ ꓐꓱ ꓶ ꓐꓯ ꓔꓬ_ ꓟ ꓥ ꓡꓳ꓾” ꓐꓰ ꓙꓰ-ꓣꓳ-ꓟꓷ ꓡꓰ ꓐꓯ_ ꓡꓳ꓿ 
	ꓡꓳꓹ ꓬꓰ_ ꓕꓯ꓾ ꓙꓰ-ꓣꓳ-ꓟꓷ ꓓꓰꓽ ꓘꓶꓽ ꓔꓯ ꓐꓯ ꓟꓴ ꓫꓬꓹ ꓒ ꓐꓴ ꓓꓽ ꓔꓳꓹ ꓗꓷ_ ꓡꓳ꓿ ꓬꓲ ꓠꓬ ꓐꓯ ꓟꓴ ꓫꓬꓹ ꓒ ꓐꓴ ꓟꓲ ꓙꓬ ꓗꓪ ꓛꓲ ꓝꓲꓸ ꓖꓶꓽ ꓢꓲ꓾ ꓬꓲ ꓓꓵꓽ ꓙ ꓚꓱꓹ ꓮꓽ ꓙꓵꓽ ꓔꓯ ꓪꓴ-ꓢ ꓡꓰ ꓙꓵꓽ ꓖꓶ ꓡ ꓠꓹ ꓟ_ ꓐꓰ ꓔꓱꓹ ꓚꓵꓺ_ ꓟ ꓔꓯ ꓔꓳꓹ_ ꓟ ꓐꓯ ꓘꓶꓽ ꓟꓽ ꓫ ꓕꓱ ꓪ ꓡꓰ ꓠꓹ ꓟ ꓪꓴ-ꓢ ꓔꓯ ꓶꓼ ꓓꓰꓽ_ ꓡꓳ꓿ “ꓖꓳ ꓟ_ ꓡꓰꓽ ꓟꓽ ꓞꓲ꓾ ꓠꓴ ꓪ ꓠꓬ ꓬꓲ ꓪꓽ_ ꓐꓰ ꓐꓶ ꓞꓳ ꓟꓲ ꓕꓯ ꓗꓪ ꓢꓷ ꓙ ꓟꓳ ꓙ ꓓꓴ ꓬꓰ ꓠꓹ ꓟ꓾ ꓥꓪ ꓪꓴꓸ ꓠꓬꓲ ꓠꓴ ꓪ ꓔꓯ ꓢꓲꓽ ꓒ ꓐꓴ_ ꓐꓰ ꓪ ꓔꓲ ꓐꓴ ꓟꓲ ꓕꓯ ꓗꓪ ꓧꓳꓽ ꓛꓲ ꓬꓰ_ ꓥꓳ꓿ ꓠꓴ ꓪ ꓔꓯ ꓡꓯ ꓙꓱ ꓗꓷ_ ꓕꓯ ꓮ ꓡꓲ ꓫ ꓕꓱ ꓠꓯꓹ_ ꓟ_ ꓐꓰ꓾ ꓮꓸ ꓫꓵꓽ ꓫ ꓕꓱ ꓠꓯꓹ ꓟ ꓕꓽ ꓙ ꓫꓸ꓿ ꓖꓳ ꓕꓲ ꓝꓲꓸ ꓗꓪ ꓠꓴ ꓪ ꓣꓱꓽ ꓬꓯꓼ_ ꓟ ꓐꓯ ꓘꓶꓽ ꓠꓴ ꓪ ꓔꓯ ꓖꓶ ꓡ_ ꓥꓳ꓾” ꓐꓯ_ ꓟ ꓙ ꓟꓳ ꓘꓶꓽ ꓠꓬ ꓬꓲꓸ ꓐꓱ ꓶ ꓖꓳ ꓕꓲ ꓠꓬꓲ ꓗꓪ ꓐꓲꓺ ꓡꓰ_ ꓡꓳ (ꓟ 10ꓽ 18-20)꓿
	ꓙꓰ-ꓣꓳ-ꓟꓷ ꓠꓬ ꓐꓱꓺ ꓓꓴꓽ ꓗꓪ ꓕꓲꓽ ꓘꓳꓼ ꓔꓬ ꓗꓷ ꓟ ꓑꓶ ꓓꓴ ꓟꓬꓺ ꓢꓶꓽ ꓐꓬꓺ ꓡꓰ ꓢꓲ꓾ ꓕꓳ ꓶ ꓵꓺ ꓟꓽ ꓙꓲꓻ꓾ ꓐꓰ ꓗꓷ ꓡꓰ_ ꓡꓳ꓿ ꓖꓳ ꓡꓱ ꓥ_ ꓟꓲ ꓬꓲ ꓡꓰ ꓐꓯ ꓟꓴ ꓢꓲꓽ ꓒ ꓐꓴ ꓟꓲ ꓙꓬ ꓗꓪ ꓐꓯ ꓖꓶ_ ꓟ ꓠꓬ ꓮꓽ ꓘꓶꓸ ꓔꓲꓺ ꓢꓲꓽ_ ꓡꓳ꓿ ꓟꓽ ꓔꓱꓹ ꓟ ꓐꓯ ꓟꓴ ꓫꓬꓹ ꓒ ꓐꓴ ꓡꓰ ꓫꓵꓻ ꓝꓴꓲꓹ ꓖꓶ ꓗꓷ ꓟ ꓢꓲ ꓫꓬ ꓢꓴ ꓐꓴ ꓟꓬꓱꓺ ꓮꓽ ꓟꓬꓹ ꓔꓯ ꓬꓲꓸ ꓡꓰ ꓐꓳꓺ ꓢꓲ ꓡꓯ ꓙꓱꓻ ꓖꓶ_ ꓡꓳ꓿ ꓞꓳ ꓤ ꓕꓲ ꓤꓶꓻ ꓡꓰ ꓕꓲ ꓤꓶ ꓗꓪ ꓞꓳ ꓤ ꓔꓯ ꓛꓵꓽ ꓔꓴꓺ ꓖꓶ ꓠꓹ ꓟ ꓢꓯꓼ ꓕꓵꓼ ꓢꓴ ꓔꓯ ꓢꓰꓼ ꓗꓷ_ ꓡꓳ꓿ ꓬꓰ-ꓢꓴ ꓙꓲ-ꓢꓴ ꓬꓲ ꓚꓲ ꓛꓬ ꓥ_ ꓟꓲ ꓟꓽ ꓔꓱꓹ ꓟ ꓐꓯ ꓟꓴ ꓢꓲꓽ ꓒ ꓐꓴ ꓡꓰ ꓫꓵꓻ ꓝꓴꓲ ꓖꓶ_ ꓟ ꓔꓳꓹ ꓜꓳꓽ_ ꓡꓳ꓿ 
	ꓮ ꓟꓶ ꓙꓰ-ꓣꓳ-ꓟꓷ ꓠꓬ ꓬꓲ ꓚꓲ ꓛꓬ ꓙꓽ ꓖꓳꓼ_ ꓟ ꓙ ꓖꓴ ꓐꓯ ꓟꓸ ꓖꓶ ꓢꓲ꓾ ꓬꓳ-ꓦ-ꓢꓶ ꓠꓬ ꓝꓴꓲꓹ ꓟꓽ ꓙꓳ ꓢꓴ_ ꓐꓰ ꓢꓲꓽ ꓫꓬ ꓢꓴ ꓥ ꓡꓳ꓾ ꓐꓰ ꓢꓷꓸ ꓙ ꓟꓳ ꓙ_ ꓡꓳ꓿ “ꓤ ꓠꓱ ꓤ ꓦꓬ ꓠꓬꓲ ꓕꓯ_ ꓡꓰ ꓬꓲ ꓔꓯ ꓥꓪ ꓢꓷ_ ꓡꓳ꓿ ꓬꓲ ꓠꓬ ꓞꓳ ꓙꓲꓻ ꓕꓲ ꓣꓳ ꓥ ꓡꓳ꓾ ꓔꓱꓹ_ ꓡꓳ꓾ ꓝꓴꓲꓹ ꓟꓽ ꓙꓳ꓾ ꓖꓳ ꓡꓱ ꓥ_ ꓟꓲ ꓬꓲ ꓔꓯ ꓢꓰꓼ ꓗꓷ_ ꓡꓳ꓿ ꓥꓪ ꓥ_ ꓟꓲ ꓛꓴꓽ ꓙꓳ ꓢꓴ_ ꓐꓰ ꓟꓽ ꓔꓱꓹ ꓟ ꓢꓷꓸ ꓙ ꓟꓳ ꓙ ꓢꓴ ꓑꓶ ꓓꓴ꓾ ꓫ ꓙꓵꓻ ꓓꓴ ꓮꓸ ꓔꓳꓸ ꓔꓯ ꓜꓲꓽ ꓠ ꓗ_ ꓥꓳ꓿ ꓕꓲ ꓠꓬꓲ ꓙꓳ_ ꓕꓯ꓾ ꓮ ꓫꓵꓽ ꓔꓯ_ ꓟꓲ ꓚꓵꓺ ꓔ ꓟꓽ ꓐ ꓡ ꓟ ꓪꓴ-ꓢ ꓟꓲ ꓙꓬ ꓗꓪ꓾ ꓬꓲ ꓪ ꓗꓶꓸ_ ꓟ ꓟꓬꓱꓽ ꓔꓯ ꓬꓲ ꓪ ꓒꓶꓻ ꓟꓸ ꓖꓶ ꓠ ꓗ_ ꓥꓳ꓾” ꓐꓰ꓾ ꓙꓰ-ꓣꓳ-ꓟꓷ ꓡꓰ ꓐꓯ_ ꓡꓳ꓿ 
	“ꓪꓰ-ꓗꓶ-ꓡꓲ-ꓩ ꓐꓰ꓾ ꓥꓪ ꓟꓸ ꓒ_ ꓟꓲ ꓥ ꓢꓲ ꓥꓪ ꓛꓳ ꓒꓯꓹ_ ꓟꓲ ꓥ ꓟ꓾ ꓙꓲ-ꓢꓴ ꓐꓱ ꓶ ꓢꓯꓼ ꓟꓬ ꓔꓲꓺ ꓗꓷ ꓢꓴ ꓬꓳ-ꓦ-ꓢꓶ ꓐꓴ ꓔꓯ ꓫꓵꓻ ꓝꓴꓲ ꓖꓶ ꓗꓷ ꓟ ꓠꓬ ꓜꓳꓽ_ ꓡꓳ꓾ ꓐꓰ ꓥꓪ ꓓꓽ ꓔꓳꓹ ꓗꓷ ꓟ ꓠꓽ꓾ ꓤ ꓠꓱ ꓤ ꓦꓬ ꓠꓬꓲ ꓗꓪ ꓐꓰ ꓠꓬꓲ ꓠꓬꓲ ꓗꓪ ꓛꓲ ꓥꓪ ꓬꓰ ꓗꓷ_ ꓟ ꓝꓴꓲꓹ ꓗꓳꓺ ꓡꓳ ꓗꓪ ꓮꓸ ꓓꓲꓽ ꓪꓴꓽ_ ꓟ ꓝꓴꓲꓹ ꓥ ꓡꓳ꓿ ꓥꓪ ꓠꓲꓹ ꓟ ꓔꓯ ꓮꓽ ꓘꓶꓸ ꓠꓻ ꓡꓰ ꓝꓲ_ ꓡꓳ꓿ ꓕꓱ ꓟ ꓑꓶ ꓓꓴ ꓥꓪ ꓠꓬ ꓛꓬꓻ ꓗꓷꓳ꓾ ꓐꓰ ꓕꓲ ꓠꓲꓹ ꓟ ꓡꓱꓸꓼ ꓥꓪ ꓣꓷꓠ_ ꓥꓳ꓿ ꓫꓵꓻ_ ꓟ ꓔꓯ ꓙꓳꓺ ꓠꓬꓲ ꓬꓲ ꓪ ꓙꓵꓻ ꓚꓱꓹ ꓔꓯ ꓥꓪ ꓒꓰꓻ ꓗꓷ ꓕꓯ꓾ ꓥꓪ ꓠꓬ ꓮꓽ ꓘꓶꓸ ꓙꓳꓺ ꓛꓱꓽ ꓡꓰ_ ꓡꓳ꓿ ꓐꓹ ꓐ ꓪꓴ-ꓢꓻꓳ꓾ ꓥꓪ ꓛꓬꓻ ꓗꓷ ꓟ ꓔꓯ ꓖ ꓖꓶ ꓙ ꓡꓯ꓿ ꓟꓬꓽ ꓠꓬꓲ ꓠꓬ ꓠꓲꓹ ꓒꓳꓹ ꓠꓲꓹ ꓙꓬ ꓟ ꓝꓴꓲ ꓕꓱ ꓕꓲ ꓫꓵꓽ ꓔꓯ ꓖ ꓖꓶ ꓡꓯ꓾ ꓐꓰ꓾ ꓥꓪ ꓓꓰꓽ ꓠꓲꓹ ꓫꓵ_ ꓡꓳ꓾” ꓐꓰ ꓙꓰ-ꓣꓳ-ꓟꓷ ꓡꓰ ꓡꓯ ꓫꓵ ꓐꓯ_ ꓡꓳ꓿ 
	ꓖꓳ ꓗꓸ ꓠꓯ ꓐꓯ ꓟꓴ ꓫꓬꓹ ꓒ ꓔꓯ ꓡꓯꓼ ꓠꓬꓲꓺ ꓖꓴꓺ (ꓗꓸ) ꓢꓲ꓾ “ꓠꓴ ꓪ ꓠꓬ ꓪꓰ-ꓗꓶ-ꓡꓲ-ꓩ_ ꓐꓰ ꓬꓳ-ꓦ-ꓢꓶ ꓔꓯ ꓢꓰꓼ ꓗꓷ_ ꓡꓳ꓿ ꓬꓲ ꓪ ꓚꓺ ꓟꓸ ꓖꓶ_ ꓟ ꓮ ꓙꓵꓽ ꓠꓬ ꓧꓳꓺ ꓟꓽ ꓓ ꓟ ꓗꓸ ꓚꓵꓺ ꓙꓳ_ ꓡꓳ꓿ ꓖꓳ ꓡꓱ ꓠꓬꓲ ꓥꓪ_ ꓟꓲ ꓬꓲ ꓪ_ ꓡꓰ ꓐꓰ ꓬꓰ_ ꓥꓳ꓾” ꓐꓯ_ ꓡꓳ꓿ 
	ꓖꓳ ꓕꓯ ꓒꓳꓹ ꓒꓶꓽ ꓕꓲ ꓣꓳ ꓠꓬ ꓮꓽ ꓘꓶꓸ ꓠꓲꓹ ꓟ ꓦꓶꓻ ꓢꓲ꓾ “ꓙꓵꓻ ꓚꓱꓹ ꓔꓯ ꓡꓵꓹ ꓐꓬꓺ ꓢꓴ (ꓒꓬꓹ ꓢꓴ) ꓗꓳ ꓡꓳ ꓗꓪ ꓟꓽ ꓓꓻ ꓠꓲꓹ ꓟ ꓩꓴꓻ ꓢꓴ ꓠꓬ ꓥꓪ ꓠꓴꓽ ꓒꓬꓱꓽ ꓕꓯ ꓗꓪ ꓔꓬ ꓕꓯ꓾ ꓮꓸ ꓫꓵꓽ ꓗꓸ ꓚꓵꓺ ꓛꓺ_ ꓢꓰꓽ ꓡ?” ꓐꓰ ꓘꓴꓻ ꓔꓴ ꓡ ꓢꓲ꓾ ꓙꓰ-ꓣꓳ-ꓟꓷ ꓐꓯ ꓘꓶꓽ ꓔꓯ ꓗꓽ ꓗꓷ_ ꓡꓳ꓿ 
	ꓖꓳ ꓡꓱ ꓥ_ ꓟꓲ ꓙꓰ-ꓣꓳ-ꓟꓷ ꓠꓬ ꓬꓲ ꓪ ꓐꓯ ꓘꓶꓽ ꓑꓶ ꓓꓴ ꓟꓽ ꓷꓹ ꓡꓵꓺ ꓡꓰ꓿ “ꓮ ꓫꓵꓽꓳ꓾ ꓥꓪ ꓠꓬ ꓫꓵꓻ_ ꓟ ꓔꓯ ꓙꓳꓺ ꓢꓴ ꓥ ꓡꓳ꓾ ꓐꓰ ꓠꓴ ꓪ ꓓꓵꓽ ꓙ_ ꓡ? ꓫꓵꓻ_ ꓟ ꓕꓯ ꓢꓲ ꓙꓳꓺ ꓓꓴ ꓙꓳ_ ꓟ ꓐꓱꓺ ꓓꓴꓽ ꓗꓪ ꓠꓴ ꓪ ꓥꓪ ꓔꓯ ꓕꓲꓽ ꓘꓳꓼ ꓐꓱꓺ ꓗꓷꓳ꓿ ꓙꓲ-ꓢꓴ ꓢꓲꓺ ꓤ ꓕꓲ ꓣꓳ ꓔꓯ ꓕꓱ ꓘꓶ ꓛꓲ ꓥꓶꓺ_ ꓟ ꓬꓰ ꓖꓶ ꓡ_ ꓟ ꓔꓯ ꓥꓪ ꓓꓵ ꓙ ꓟꓶꓻ_ ꓡꓳ꓾ ꓥꓪ ꓮꓸ ꓫꓵꓽ ꓐꓯ ꓓꓴ ꓟꓽ ꓙꓳ꓾” ꓐꓰ ꓡꓯ ꓫꓵ ꓐꓯ ꓖꓶ_ ꓡꓳ꓿ 

ꓐꓱꓺ ꓓꓴꓽ ꓐꓱꓺ_ ꓟ_ ꓐꓰ ꓫꓵꓻ ꓝꓴꓲ ꓘꓳ ꓣꓴ ꓟꓶ_ ꓟ

	ꓒꓳꓹ ꓒꓶꓽ ꓐꓴ ꓠꓬ ꓮꓽ ꓘꓶꓸ ꓠꓲꓹ ꓟ ꓦꓶꓻ ꓢꓲ ꓙꓰ-ꓣꓳ-ꓟꓷ ꓔꓯ ꓐꓱ ꓓꓴꓽ ꓗꓪ ꓡꓯ ꓫꓵ ꓐꓱꓺ ꓔ_ ꓡꓳ꓿ ꓬꓲ ꓐꓯ ꓘꓶ ꓔꓯ ꓑ ꓙ ꓢꓴ ꓕꓲ ꓐꓱ ꓠꓲꓹ ꓟ ꓗꓪ ꓗꓸ ꓬꓯꓼ ꓗꓷ ꓢꓲ꓾ ꓬꓲ ꓪ ꓠꓬ ꓬꓲ ꓔꓯ ꓩꓴꓺ ꓖꓶ ꓠꓲꓹ ꓫꓵ_ ꓡꓳ꓿ ꓞꓳ ꓒꓵꓽ ꓕꓲ ꓐꓱ ꓠꓬ ꓬꓲ ꓔꓯ ꓡ ꓢꓲ꓾ ꓒꓳꓹ ꓒꓶꓽ ꓐꓴ ꓐꓯ_ ꓟ ꓔꓯ ꓓꓽ ꓔꓳꓹ ꓖꓶ ꓠꓹ ꓟ ꓬꓲ ꓔꓯ ꓢꓯꓼ ꓖꓶ ꓡ_ ꓡꓳ꓿ ꓖꓳ ꓡꓱ ꓐꓰ ꓒꓳꓹ ꓒꓶꓽ ꓐꓴ ꓔꓯ ꓓꓽ ꓔꓳꓹ ꓖꓶ_ ꓕꓯ꓾ ꓟꓲ ꓙꓬ ꓦꓬ ꓠꓬꓲ ꓐꓱ ꓶ ꓙꓲꓻ ꓖꓴ ꓮꓽ ꓟꓬꓹ ꓙꓳ_ ꓡꓳ꓾ ꓐꓰ ꓥ_ ꓟꓲ ꓐꓯ ꓖꓶ ꓡ_ ꓡꓳ꓿ 
	ꓬꓲ ꓡꓰ “ꓥꓪ ꓛꓬꓻ ꓖꓴ ꓔꓯ ꓢꓲ ꓫꓬ ꓕꓳ ꓶ ꓡꓰ ꓔꓯꓺ ꓢꓲ ꓖꓴꓺ ꓟꓸ ꓖꓶ ꓡ_ ꓠꓬ꓾ ꓥꓪ ꓖꓶꓻ ꓬꓲꓼ_ ꓥꓳ꓾” ꓐꓰ ꓒꓳꓹ ꓖꓶ_ ꓡꓳ꓿ “ ꓢꓲ ꓫꓬ ꓕꓳ ꓶ ꓐꓯꓺꓽ꓾ ꓫꓵꓽ ꓪꓴ ꓮ ꓙꓵꓽ ꓔꓯ ꓢꓲ ꓫꓬ ꓕꓳ ꓶ ꓡꓰ ꓫꓬꓹ ꓔꓱ_ ꓐꓯ_ ꓡ? ꓘꓴ ꓜꓲꓼ ꓞꓳ ꓡꓰ ꓢꓲ ꓫꓬ ꓕꓳ ꓶ ꓔꓯ ꓟꓽ ꓒꓶꓻ ꓟꓸ ꓖꓶ ꓐꓭ ꓕꓯ꓾ ꓢꓲ ꓫꓬ ꓕꓳ ꓶ ꓔꓯ ꓮꓽ ꓟ ꓢꓷꓸ ꓐ ꓡ_ ꓡ?” ꓐꓰ꓾ ꓬꓲ ꓪ ꓗꓳ ꓡꓳ ꓗꓪ ꓟ ꓕꓲ ꓣꓳ ꓡꓰ ꓐꓯ_ ꓡꓳ꓿ 
	ꓖꓳ ꓕꓯ ꓙꓰ-ꓣꓳ-ꓟꓷ ꓡꓰ ꓒꓳꓹ ꓖꓶ ꓢꓲ꓾ “ꓞꓳ ꓤ ꓡꓲꓽ ꓒꓰꓼ ꓔꓯ ꓠꓬ ꓚꓬꓴꓹ ꓢꓲꓺ ꓒ ꓬꓲ ꓶꓼ ꓥꓳꓽ ꓫꓱꓹ ꓥꓳꓽ ꓕꓯ ꓢꓲ ꓒꓵꓽ_ ꓟ ꓚꓬꓹ ꓢꓲ ꓙꓵꓻ ꓠꓯ_ ꓡ?” ꓐꓯ_ ꓡꓳ꓿ 
	ꓖꓳ ꓕꓯ ꓒꓳꓹ ꓒꓶ  ꓐꓴ ꓡꓰ꓾ “ꓟꓽ ꓔꓱꓹ ꓟ ꓦ ꓡꓱ ꓢꓴꓳ꓾ ꓠꓴ ꓔꓯ ꓬꓲꓸ ꓙꓵꓹ ꓮꓽ ꓟꓬꓹ ꓖꓶ ꓢꓲ ꓫ ꓕꓱ ꓝꓲ ꓗꓷ ꓠꓬꓲ꓾ ꓥꓪ ꓠꓴꓽ ꓙꓽ ꓖꓳꓼ_ ꓡꓳ꓿ ꓚꓵꓺ ꓚꓵꓺ ꓐꓯ ꓠꓬ ꓠꓴ ꓠꓽ꓾ ꓢ-ꓓꓯ ꓙꓵꓽ_ ꓟ ꓠꓯꓸꓼ ꓗꓪ ꓓꓯꓹ ꓢꓴ ꓕꓲ ꓣꓳ ꓥ ꓐꓭ꓾” ꓐꓰ ꓐꓯ_ ꓡꓳ꓿ 
	ꓟꓽ ꓟꓶ ꓫꓵ ꓕꓯ ꓬꓳ-ꓦ-ꓢꓶ ꓫꓵꓻ ꓗꓷ ꓟ ꓠꓬꓲ ꓖꓴ ꓗꓪ ꓬꓲ ꓔꓯ ꓧꓳꓽ ꓙꓰ_ ꓡꓳ꓿ ꓖꓳ ꓡꓱ ꓙꓰ ꓔꓬ ꓕꓯ ꓬꓲ ꓠꓬ ꓓꓳꓹ ꓟꓴꓹ ꓟꓴꓽ ꓖꓪꓽ ꓖꓪ_ ꓡꓳ꓿ ꓬꓲ ꓒꓬꓱꓽ ꓟꓬ ꓗꓪ ꓠꓬ ꓢꓲꓺ ꓡꓲ_ ꓟ_ ꓐꓰ ꓗꓹ ꓛꓲ_ ꓟ ꓒꓬꓱꓽ ꓟꓳꓸ ꓖꓶ ꓓꓳ ꓡ_ ꓡꓳ꓿ ꓫꓵꓻ_ ꓟ ꓔꓯ ꓬꓲ ꓟꓽ ꓙꓳꓺ ꓔꓬꓹꓳ꓿ ꓟꓯꓼ ꓒ ꓐꓴ ꓡꓰ ꓬꓲꓸ ꓗꓸ ꓠꓯꓸ ꓢꓲ ꓗꓪ ꓐꓰ ꓮꓸ ꓔꓳ ꓛꓴꓻ ꓠꓹ ꓟ ꓬꓰ ꓔꓬ ꓕꓯ꓾ “ꓥꓪ ꓟꓲ ꓕꓯ ꓢꓲ ꓗꓪ ꓡ ꓢꓲ ꓛꓴꓻ ꓡꓯ꓿ ꓙꓳꓺ_ ꓕꓯ ꓠꓽ ꓥꓪ ꓕꓱ ꓗꓪ ꓟꓽ ꓡ꓾” ꓐꓰ ꓬꓲ ꓐꓯ_ ꓡꓳ꓿ 
	ꓬꓲꓸ ꓡꓳꓹ ꓬꓰ_ ꓟ ꓐꓯ ꓘꓶ ꓠꓬ ꓕꓱ ꓡꓱ ꓥ ꓡꓳ꓿ “ꓪꓽ ꓠꓬꓲ_ ꓟ ꓪꓴ-ꓢꓻꓳ꓾ ꓠꓴ ꓔꓱꓹ ꓚꓵꓺ_ ꓟ ꓟꓸ ꓟꓲ ꓔꓯ ꓥꓪ ꓠꓲꓹ ꓥꓳꓺ_ ꓟ ꓠꓴ ꓢꓷ_ ꓡꓳ꓿ ꓖꓳ ꓡꓱ ꓠꓬꓲ ꓥꓪ ꓝꓴꓲ ꓔꓯ ꓖ ꓖꓶ ꓙ ꓡꓯ꓿ ꓥꓪ ꓔꓯ ꓫꓱꓸ ꓤ ꓙ ꓡꓯ꓿” ꓬꓲ ꓪꓳꓽ ꓔꓳꓺ ꓧꓶꓽ ꓔꓯ ꓠꓬ꓾ ꓬꓳ-ꓦ-ꓢꓶ ꓪꓳꓽ ꓔꓳ ꓧꓶꓽ ꓔꓯ_ ꓟ_ ꓡꓰ ꓐꓰ꓾ ꓣ-ꓠꓲ ꓠꓯ ꓬꓲꓻ ꓗꓪ ꓐꓴꓺ ꓗꓷ_ ꓡꓳ꓿ ꓪꓴ-ꓢ ꓬꓲ ꓦ ꓡꓱ ꓐꓳ_ ꓟ ꓠꓬꓲ ꓟꓳ ꓓꓴ ꓤ ꓠꓱ ꓐꓴ ꓠꓬ ꓕꓱ ꓡꓱ ꓐꓰ ꓫꓵꓻ ꓠ ꓗꓷ ꓡꓰ_ ꓡꓳ꓿ 
	ꓬꓳ-ꓦ-ꓢꓶ ꓔꓯ ꓫꓵꓻ ꓝꓴꓲꓹ ꓖꓶ ꓗꓷ ꓟ ꓑꓶ ꓓꓴ ꓐꓴ-ꓦꓲ-ꓟꓲ-ꓬ ꓕꓲ ꓗꓴꓷꓼ ꓡꓱꓸꓼ ꓠꓬ ꓠꓲꓹ ꓟ ꓦꓶꓻ_ ꓡꓳ꓿ ꓬꓳ-ꓦ-ꓢꓶ ꓔꓯ ꓠꓬ ꓕꓲ ꓗꓴꓷꓼ ꓡꓱꓸꓼ ꓢꓴ ꓡꓰ ꓔꓱꓹ ꓚꓵꓺ_ ꓟ ꓟꓸ ꓒ ꓕꓲ ꓣꓳ ꓚꓬꓹ ꓔ_ ꓡꓳ꓿ ꓒꓳꓹ ꓒꓶ ꓜꓴꓻ ꓔꓯ ꓠꓬ ꓡ ꓞꓳ ꓢꓰꓼ_ ꓟ ꓓꓰꓺ ꓘꓶꓽ ꓡꓰ ꓫꓵꓽ ꓪꓴ ꓗꓳꓹ_ ꓡꓳ꓿ ꓬꓳ-ꓦ-ꓢꓶ ꓡꓰ ꓚꓺ ꓟꓸ ꓖꓶ_ ꓟ ꓙꓵꓻ ꓚꓱꓹ ꓔꓯ ꓘꓳ ꓣꓴ ꓢꓴ ꓟꓬꓽ ꓡ ꓢꓲ꓾ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓟꓬꓱꓽ ꓔꓯ ꓞꓳ ꓤ ꓐꓴ ꓪ ꓜꓲ ꓘꓳ ꓣꓴ ꓡ_ ꓡꓳ꓿ ꓖꓳ ꓡꓱ ꓠꓬꓲ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓟꓬꓱꓽ ꓔꓯ ꓗꓽ ꓠꓹ ꓟ꓾ ꓒꓳꓹ ꓒꓶ ꓪꓴꓸ ꓓꓵ ꓣꓱꓽ ꓢꓴ_ ꓐꓰ ꓪ ꓔꓲꓸ ꓔꓺ ꓡꓯꓼ ꓘꓳ ꓢꓲ꓾ ꓪ ꓔꓲ ꓢꓲ-ꓖ-ꓢꓶ-ꓟ ꓟꓯꓼ ꓔꓯ ꓐꓴ-ꓦꓲ-ꓟꓲ-ꓬ ꓗꓪ ꓝꓲꓺ ꓩꓴ ꓗꓷ_ ꓡꓳ꓿
	ꓖꓳ ꓡꓱ ꓥ_ ꓟꓲ ꓚꓬꓴꓹ ꓙ ꓢꓴ ꓕꓲ ꓣꓳ ꓔꓯ ꓑ ꓫꓬ ꓐꓴ ꓡꓰ ꓢꓲꓺ ꓚꓰꓸ ꓗꓷ_ ꓡꓳ꓿ ꓬꓲ ꓠꓬ ꓜꓲ-ꓗ (ZISKA) ꓥ ꓢꓲ꓾ ꓬꓳ-ꓦ-ꓢꓶ_ ꓐꓰ ꓞꓲꓼ ꓕꓲ ꓙꓱꓻ_ ꓢꓴ ꓥ ꓡꓳ꓿ ꓬꓲ ꓠꓬ ꓓꓻ ꓡꓳꓹ ꓬꓰ_ ꓟ ꓟꓯꓼ ꓢꓲꓽ ꓒ ꓗꓳ ꓡꓳ ꓗꓪ ꓟ ꓕꓲ ꓣꓳ ꓥ ꓡꓳ꓿ ꓐꓴ-ꓦꓲ-ꓟꓲ-ꓬ ꓗꓪ ꓟ ꓪꓴꓸ ꓓꓵ ꓣꓱꓽ ꓢꓴ ꓥ ꓡꓳ꓿ ꓑ ꓫꓬ ꓐꓴ ꓠꓬ ꓬꓲ ꓪ ꓔꓯ ꓓꓶꓽ_ ꓐꓰ ꓡ_ ꓟ ꓣꓳ-ꓟ ꓟꓯꓼ ꓔꓯ ꓪꓴ-ꓢ ꓢꓯꓼ ꓪ ꓔꓯ ꓦ ꓡꓱ ꓐꓳ ꓢꓲ ꓔꓳꓹ_ ꓡꓳ꓿ ꓪ ꓔꓲ ꓡꓰ ꓐꓴ-ꓦꓲ-ꓟꓲ-ꓬ ꓔꓯ ꓮꓽ ꓟꓬꓹ ꓧꓪꓹ ꓓꓽ ꓡ ꓥ_ ꓟꓲ꓾ ꓐꓴ-ꓦꓲ-ꓟꓲ-ꓬ ꓡꓰ ꓔꓳꓹ ꓧꓪꓸ ꓡꓰ_ ꓡꓳ꓿ ꓦ-ꓢꓲ-ꓕ (ꓬꓳ-ꓦ-ꓢꓶ ꓗꓸ ꓠꓯ ꓛꓳ ꓢꓴ) ꓐꓴ ꓠꓬ ꓫꓵꓻ_ ꓟ ꓔꓯ ꓙꓳꓺ ꓓꓴ ꓟꓽ ꓚꓬꓹ꓿ ꓠꓲꓹ ꓪꓴꓽ ꓠꓲꓹ ꓕꓶꓻ ꓢꓴ ꓜꓲ-ꓗ ꓫꓵꓻ ꓗ ꓠꓯꓸ꓾ ꓬꓲ ꓠꓬꓲ ꓖꓴ ꓗꓪ ꓬꓲ ꓕꓯ ꓢꓲ ꓓꓻ_ ꓟ ꓑ-ꓣꓴ-ꓗꓴ-ꓑꓲ-ꓬ (PROCOPIUS) ꓔꓯ ꓢꓲꓺ ꓚꓰꓸ ꓗꓷ_ ꓡꓳ꓿ 
	ꓒꓳꓹ ꓒꓶ ꓐꓴ ꓡꓰ ꓦ-ꓢꓲ-ꓕ ꓐꓴ ꓔꓯ ꓦ ꓡꓱ ꓚꓱꓹ ꓟꓯꓼ ꓓꓶꓽ ꓠꓹ ꓟ ꓐꓯ ꓑꓶꓺ ꓗꓷ_ ꓡꓳ꓿ ꓟꓯꓼ ꓜꓴ ꓓꓽ ꓟ ꓕꓲ ꓜꓴ ꓠꓬ ꓐꓴ-ꓦꓲ-ꓟꓲ-ꓬ ꓗꓪ ꓡ_ ꓡꓳ꓿ ꓬꓲ ꓪ ꓠꓬ ꓫꓴꓺ ꓡꓰ ꓥ_ ꓟꓲ ꓡꓯ ꓫꓵ ꓟꓯꓼ ꓓꓶꓽ ꓠꓹ ꓟ ꓓꓳꓽ ꓐꓯ ꓒꓬꓱꓺ ꓔꓬ_ ꓡꓳ꓿ ꓒꓳꓹ ꓒꓶ ꓐꓴ ꓠꓬ ꓬꓲ ꓪ ꓙꓵꓽ ꓔ ꓟ ꓬꓴ-ꓣꓳ-ꓑ ꓗꓴꓷꓼ ꓮꓽ ꓟꓬꓹ ꓗꓪ ꓟꓯꓼ ꓓꓶꓽ ꓠꓹ ꓟ ꓐꓱ ꓶ ꓞꓳ ꓤ꓾ ꓒꓴꓻ ꓤ ꓫꓵꓺ ꓤ_ ꓐꓰ ꓮꓼ ꓚꓬꓼ (ꓙꓬꓼ) ꓖꓴꓽ ꓙꓴꓽ ꓧꓪꓺ ꓜꓲꓼ_ ꓡꓳ꓿ ꓞꓳ ꓤ ꓮꓽ ꓟꓬꓹ ꓠꓬ ꓒꓳꓹ ꓒꓶ ꓒꓯꓼ ꓠꓯꓸ ꓘꓪ ꓗꓪ ꓜꓲꓼ ꓛꓲ ꓡ_ ꓡꓳ꓿ 
	ꓒꓳꓹ ꓒꓶꓽ ꓟꓯꓼ ꓜꓴ ꓓꓽ ꓟ ꓠꓬ ꓐꓴ-ꓦꓲ-ꓟꓲ-ꓬ ꓗꓪ ꓛꓲ ꓡ_ ꓡꓳ꓿ ꓐꓴ-ꓦꓲ-ꓟꓲ-ꓬ ꓑ ꓫꓬꓼ ꓐꓴ ꓥ_ ꓟꓲ ꓬꓲ ꓪ ꓔꓯ ꓔꓳꓹ ꓠꓹ ꓟ ꓜꓲꓼ ꓞꓹ ꓔꓬ_ ꓡꓳ꓿ ꓟꓯꓼ ꓜꓴ ꓓꓽ ꓟ ꓖꓳ ꓠꓬꓲꓽ ꓜꓴ ꓟ ꓠꓬꓲꓽ ꓗꓴꓸ ꓚꓸꓼ ꓗꓪ ꓠꓬ ꓠꓯ ꓬꓲꓻ ꓕꓲ ꓓꓴꓽ_ ꓡꓰꓽ ꓗꓳꓹ ꓞꓹ_ ꓥꓳ꓿ ꓒꓳꓹ ꓒꓶ ꓟꓯꓼ ꓜꓴ ꓠꓬ ꓪ ꓜꓲ ꓪꓽ ꓠꓬꓲ_ ꓡꓳ꓿ ꓖꓳ ꓡꓱ ꓥ_ ꓟꓲ ꓬꓲ ꓪ ꓠꓬ ꓠꓯ ꓬꓲꓻ ꓗꓳꓸ ꓙꓰ ꓢꓲ ꓓꓶꓽ ꓠꓹ ꓟ ꓔꓲ ꓫꓵꓺ꓾ ꓗꓸ ꓠꓯ ꓢꓲ ꓛꓰꓹ ꓙꓰ ꓖꓴ_ ꓡꓳ꓿ ꓦ-ꓢꓲ-ꓕ ꓐꓴ ꓠꓬ ꓬꓲ ꓪ ꓔꓯ ꓓꓶꓽ ꓠꓹ ꓟ ꓡ ꓗꓷ ꓢꓴ ꓟꓯꓼ ꓜꓴ ꓛꓰꓹ ꓙꓰ_ ꓟ ꓔꓯ ꓡꓳꓸ ꓢꓲ ꓓꓵꓽ ꓙ ꓮ' ꓡꓰ_ ꓡꓳ꓿ 
	ꓐꓴ-ꓦꓲ-ꓟꓲ-ꓬ ꓑ ꓫꓬ ꓐꓴ ꓠꓬ ꓓꓵꓽ ꓙ ꓟꓶꓻ ꓡꓰ ꓢꓲ꓾ ꓙꓳꓺ_ ꓟꓲ ꓙꓳ_ ꓡꓳ꓿ ꓬꓲ ꓪ ꓠꓬ ꓒꓳꓹ ꓒꓶ ꓟꓯꓼ ꓔꓯ ꓮꓸ ꓔꓲꓸ ꓤ ꓥ_ ꓟꓲ ꓟꓽ ꓓꓶꓽ ꓠꓬꓲ ꓗꓳꓸ꓿ ꓪꓴ-ꓢ ꓡꓰ ꓟꓬ ꓢꓶ ꓡꓳꓸ ꓟꓽ ꓟꓳ ꓟ ꓕꓲ ꓒꓳꓹ ꓗꓪ ꓐꓰ ꓛꓴꓽ ꓙꓳ ꓢꓴ ꓔꓯ ꓓꓶꓽ ꓗꓷ ꓠꓬꓲ꓾ ꓛꓴꓽ ꓙꓳ ꓢꓴ ꓠꓬ ꓜꓽ ꓐꓰ ꓜꓽ ꓗꓪ ꓛꓰꓹ ꓙꓰ ꓖꓴ_ ꓡꓳ꓿ ꓦ-ꓢꓲ-ꓕ ꓐꓴ ꓡꓰ ꓛꓰꓹ ꓙꓰ ꓔꓬ ꓟ ꓛꓴꓽ ꓙꓳ ꓢꓴ ꓔꓯ ꓖꓼ ꓢꓰꓼ_ ꓟ ꓑꓶ ꓓꓴ ꓛꓴꓽ ꓙꓳ ꓢꓴ ꓮꓽ ꓟꓬꓹ ꓫꓵꓻ_ ꓡꓳ꓿ ꓟꓯꓼ ꓘꓶꓽ ꓖꓳ ꓟ ꓡꓰ ꓐꓴ-ꓦꓲ-ꓟꓲ-ꓬ ꓐꓴ ꓔꓯ ꓟꓽ ꓫ ꓡꓰ ꓝꓲ ꓟ_ ꓡꓰꓽ ꓟꓽ ꓞꓲ꓾ ꓐꓳꓺ ꓡ ꓝꓲ_ ꓡꓳ꓿ 
	ꓗ ꓠꓯꓸ ꓮꓽ ꓟꓬꓹ ꓘꓳꓼ ꓟꓽ ꓥ ꓕꓯ꓾ ꓒꓳꓹ ꓒꓶꓽ ꓪꓴꓸ ꓓꓵ ꓣꓱꓽ ꓢꓴ ꓝꓮꓲ ꓕꓲ ꓣꓳ ꓡꓰ ꓦ ꓡꓱ ꓚꓱꓹ ꓟꓯꓼ ꓘꓶꓽ ꓕꓲ ꓟ ꓓꓶ_ ꓡꓳ꓿ ꓟꓯꓼ ꓜꓴ ꓠꓬ ꓐꓴ-ꓦꓲ-ꓟꓲ-ꓬ ꓗꓴꓷꓼ ꓠꓯꓸꓼ ꓗꓪ ꓓꓵꓽ ꓛꓲ ꓡ_ ꓡꓳ꓿ ꓦ-ꓢꓲ-ꓕ ꓐꓴ ꓠꓬ ꓛꓴꓽ ꓙꓳ ꓢꓴ ꓟꓯꓼ ꓔꓯ ꓪ ꓜꓲ ꓠꓯꓸ ꓠꓯꓸꓼ ꓗꓪ ꓓꓵꓽ ꓡ ꓠꓹ ꓟ ꓠꓸ ꓣꓴ_ ꓡꓳ꓿ 
	ꓖꓳ ꓗ ꓠꓯꓸ ꓑ-ꓣꓴ-ꓗꓴ-ꓑ-ꓧ ꓟꓯꓼ ꓜꓴ ꓠꓬ ꓛꓴꓽ ꓙꓳ ꓢꓴ ꓔꓯ ꓓꓶꓽ ꓠꓹ ꓟ ꓡ_ ꓡꓳ꓿ ꓦ-ꓢꓲ-ꓕ ꓟꓯꓼ ꓜꓴ ꓟꓽ ꓛꓲ ꓡ ꓕꓯ_ ꓡꓰꓽ꓾ ꓛꓴꓽ ꓙꓳ ꓢꓴ ꓠꓬ ꓟꓯꓼ ꓜꓴ ꓛꓲ ꓡ_ ꓟ ꓢꓯꓼ ꓔꓯ ꓑ ꓙ ꓗꓷ ꓟꓶ ꓕꓯ ꓛꓰꓹ ꓙꓰ ꓖꓴ_ ꓡꓳ꓿ ꓪ ꓔꓲ ꓤ ꓠꓱ ꓐꓴ_ ꓐꓰ ꓟꓯꓼ ꓢꓲꓽ ꓒ ꓐꓴ ꓠꓬ ꓬꓲ ꓪ ꓟꓯꓼ ꓓꓶꓽ ꓓꓴ ꓔꓯ ꓡꓳꓺ ꓔꓲ ꓬꓰ ꓢꓲ꓾ ꓕꓲꓽ ꓟ ꓕꓲ ꓗꓪꓺ ꓛꓰꓹ ꓒꓬꓱꓺ ꓙꓰ ꓖꓴ_ ꓡꓳ꓿ ꓒꓳꓹ ꓒꓶꓽ ꓐꓴ ꓡꓰ ꓟꓯꓼ ꓬꓰ_ ꓟ ꓠꓬ ꓕꓱ ꓗꓪ ꓠꓽ ꓡꓰꓳ꓿ ꓒꓳꓹ ꓒꓶꓽ ꓟꓯꓼ ꓮꓽ ꓟꓬꓹ ꓠꓬ ꓧꓪꓸ ꓡꓰ ꓢꓴ ꓡꓯ ꓒꓯꓹ ꓠꓯꓸꓼ ꓗꓪ ꓝꓮꓲ ꓕꓲ ꓧꓪꓹ ꓞꓰꓻ ꓓꓵꓽ ꓡꓰꓳ꓿ 
	ꓟꓯꓼ ꓓꓶꓽ ꓚꓱꓹ ꓢꓳꓺ ꓔ ꓟ ꓟꓯꓼ ꓜꓴ ꓓꓽ ꓟ ꓠꓬ꓾ ꓣꓳꓺ_ ꓟ_ ꓐꓰ ꓢꓯꓼ ꓐꓽ_ ꓟ ꓗꓴꓷꓼ ꓗꓪ ꓟ ꓟꓯꓼ ꓔꓯ ꓓꓶꓽ ꓟꓽ ꓑꓶꓸ꓾ ꓙꓳꓺ ꓛꓱꓽ ꓢꓲ ꓛꓰꓹ ꓙꓰ ꓖꓴ_ ꓡꓳ꓿ ꓕꓱ ꓟ ꓠꓬ ꓪꓴ-ꓢ ꓬꓲ ꓪꓽ ꓠꓬꓲ_ ꓟ ꓑꓶ ꓓꓴ ꓥ ꓡꓳ꓿ ꓛꓴꓽ ꓙꓳ ꓢꓴ ꓟꓯꓼ ꓠꓬ ꓪꓴ-ꓢ ꓬꓲ ꓪꓽ ꓠꓬꓲ_ ꓟ ꓑꓶ ꓓꓴ ꓙꓳꓺ ꓛꓱꓽ ꓡꓰ_ ꓡꓳ꓿ ꓕꓲ ꓟ ꓕꓲ ꓗꓪꓺ ꓧꓹ ꓒꓬꓱꓺ ꓙꓰ_ ꓡꓳ꓿ ꓖꓷ-ꓓꓲ-ꓬꓴ ꓬꓲ ꓟꓯꓼ 300 ꓣꓳꓺ ꓒꓬꓱꓽ ꓕꓯ ꓗꓪ ꓐꓰ ꓟ-ꓓꓲ-ꓬ ꓟꓯꓼ ꓜꓴ ꓓꓽ ꓟ ꓔꓯ ꓛꓰꓹ ꓙꓰ ꓝꓲ_ ꓟ ꓪꓴ-ꓢ ꓠꓬ ꓮ ꓟꓶ ꓥ_ ꓟꓲ ꓬꓲ ꓪꓽ ꓠꓬꓲ_ ꓟ ꓡꓯꓼ ꓪꓵꓼ ꓛꓱꓺ ꓩꓴ ꓡ ꓢꓲ ꓔꓺ ꓙ_ ꓡꓳ꓿ (ꓐꓯ ꓟꓴ ꓫꓬꓹ ꓒ 7ꓽ19-25ꓼ ꓟꓴ ꓖꓪ 53ꓽ5)

ꓠꓴꓽ ꓠꓴꓽ ꓤ ꓙ ꓡꓯ ꓘꓳ ꓢꓲ ꓗꓶꓸ ꓧꓳꓽ ꓙꓰ_ ꓟ 

	ꓒꓳꓹ ꓒꓶ ꓜꓴꓻ ꓠꓬ ꓡꓳꓹ ꓬꓰ_ ꓕꓯ ꓠꓴꓽ ꓠꓴꓽ ꓤ ꓐꓰ ꓙ ꓡꓯ ꓘꓳ ꓢꓲ ꓗꓶꓸ ꓧꓳꓽ ꓙꓰ_ ꓟ ꓚꓴꓽ ꓬꓲꓹ ꓔꓯ ꓣꓱꓽ_ ꓡꓳ꓿ ꓒꓳꓹ ꓒꓶ ꓐꓴ_ ꓐꓰ ꓐꓴ-ꓦꓲ-ꓟꓲ-ꓬ ꓠꓬꓲꓽ ꓗꓴꓸ ꓚꓸꓼ ꓗꓪ ꓬꓰ ꓔ ꓟ ꓘꓶ ꓫꓵꓽ (ꓠꓲꓹ ꓧꓳꓹ ꓔ ꓟ) ꓑꓶ ꓓꓴ ꓐꓴ-ꓦꓲ-ꓟꓲ-ꓬ ꓠꓬ ꓣꓳ-ꓟ ꓘꓴ ꓜꓲꓼ ꓞꓳ ꓙꓵꓽ ꓪ ꓠꓯꓸ ꓘꓪ ꓗꓪ ꓝꓮꓲ ꓕꓲ ꓧꓪꓹ ꓞꓰꓻ ꓓꓵꓽ ꓙꓰ_ ꓡꓳ꓿ ꓣꓳ-ꓟ ꓐꓴ_ ꓐꓰ ꓬꓰ ꓔ ꓟ ꓘꓶ ꓫꓵꓽ ꓗꓪ꓾ ꓐꓴ-ꓦꓲ-ꓟꓲ-ꓬ ꓐꓴ ꓡꓰ ꓐꓯ ꓧꓳꓽ ꓔ ꓟ ꓬꓲꓸ ꓕꓳꓼ 4 ꓕꓳꓼ ꓙꓳ_ ꓡꓳ꓿ (1) ꓪꓴ-ꓢ ꓐꓯ ꓘꓶ ꓔꓯ ꓗꓸ ꓘꓪ ꓘꓪ_ ꓐꓰ ꓚꓺ ꓝꓲ ꓡ ꓠꓹ ꓟ꓾ (2) ꓢꓲꓺ ꓒ ꓘꓶ ꓫꓵꓽ ꓜꓽ_ ꓕꓯ꓾ ꓑ ꓑ_ ꓐꓰ ꓛꓱꓼ ꓡꓱꓼ ꓙꓵꓻ ꓠꓬꓲꓽ ꓫꓵꓽ ꓡꓱꓸꓼ ꓔꓯ ꓢꓲ ꓤ ꓐꓴ ꓜꓽ ꓓꓳꓻ ꓝꓲ ꓡ ꓠꓹ ꓟ_ ꓐꓰ ꓚꓲ ꓛꓬ ꓞꓳ ꓫꓵꓽ ꓥꓳꓽ ꓗꓪ ꓐꓰ ꓪꓴ ꓓꓵ ꓕꓱꓼ ꓜꓲꓼ ꓓꓴ ꓬꓰ ꓝꓲ ꓡ ꓠꓹ ꓟ꓾ (3) ꓦ ꓡꓱ ꓚꓱꓹ ꓧꓳꓽ ꓢꓴ ꓠꓬ ꓟꓲ ꓠꓯ ꓗꓪ ꓟ ꓙꓵꓽ ꓪ ꓟꓽ ꓣꓱꓽ ꓠꓹ ꓟ_ ꓐꓰ (4) ꓛꓬꓻ ꓗꓷ ꓥꓳꓽ ꓗꓷ ꓓꓴ ꓙꓳ_ ꓕꓯ꓾ ꓘꓴ ꓜꓲꓼ ꓞꓳ ꓟꓸ ꓒ ꓐꓴ ꓔꓯ ꓠꓬ ꓢꓲꓺ ꓤ ꓐꓴ_ ꓐꓰ ꓕꓲ ꓡꓰꓹꓼ ꓛꓬ ꓒꓵꓽ ꓖꓶ ꓝꓲ ꓡ ꓠꓹ ꓟ꓾ ꓕꓱ ꓟꓬ ꓫꓵꓽ ꓥ ꓡꓳ꓿ ꓕꓱ 4 ꓕꓳꓼ ꓔꓯ ꓒꓳꓹ ꓒꓶ ꓐꓴ ꓘꓳ ꓣꓴ_ ꓥ_ ꓟꓲ꓾ ꓕꓱ 4 ꓕꓳꓼ ꓔꓯ ꓜꓲ ꓜꓲ ꓟꓵ ꓟꓵ ꓒꓶꓻ ꓟꓸ ꓖꓶ ꓠꓹ ꓟ ꓙꓵꓽ ꓪ ꓠꓽ꓾ ꓒꓳꓹ ꓒꓶꓽ ꓪꓴ ꓓꓵ ꓣꓱꓽ ꓢꓴ_ ꓐꓰ ꓪ ꓔꓲ ꓔꓯ_ ꓡꓰꓽ ꓙꓳ_ ꓡꓳ꓾ ꓐꓰ ꓐꓯ_ ꓡꓳ꓿ ꓣꓳ-ꓟ ꓘꓴ ꓜꓲꓼ ꓞꓳ ꓠꓬ ꓜꓲꓽ ꓜꓲꓽ ꓑꓰꓹ ꓑꓰꓹ ꓬꓰ ꓢꓲ ꓟꓶꓺ ꓟꓽ ꓓ ꓟ ꓕꓲ ꓫꓵꓽ ꓔꓯ ꓗꓶꓸ_ ꓟ_ ꓐꓰ ꓖꓳꓼ ꓠꓲꓹ ꓣꓱꓽ ꓢꓲ ꓟꓶꓺ ꓡꓰ_ ꓡꓳ꓿ ꓣꓳ-ꓟ ꓘꓴ ꓜꓲ ꓞꓳ ꓠꓬ ꓬꓲ ꓪ ꓠꓲꓹ ꓡꓶꓽ ꓔꓯ ꓛꓳ ꓢꓲ ꓢꓲ ꓫꓬ ꓕꓳ ꓶ ꓔꓯ ꓒꓶꓻ_ ꓟ_ ꓡꓰꓽ ꓟꓽ ꓞꓲ꓾ ꓦ-ꓢꓲ-ꓕ ꓐꓴ_ ꓐꓰ ꓠꓲꓹ ꓧꓳꓹ ꓔ ꓟ ꓬꓲꓸ ꓕꓳꓼ ꓡꓲꓺ ꓕꓳꓼ ꓔꓯ ꓥ_ ꓟꓲ ꓚꓲ ꓛꓬ ꓠꓵꓻ_ ꓟ_ ꓡꓰ ꓐꓰ ꓬꓲꓹ ꓢꓶ ꓒꓶꓻ_ ꓡꓳ꓿
	ꓕꓱ ꓡꓲꓺ ꓕꓳꓼ ꓡꓰ ꓐꓴ-ꓦꓲ-ꓟꓲ-ꓬ ꓐꓴ ꓔꓯ ꓠꓻ ꓡꓰ ꓝꓲ_ ꓡꓳ꓾ ꓐꓰ ꓬꓲ ꓪ ꓓꓵꓽ ꓙ_ ꓡꓳ꓿ ꓐꓴ-ꓦꓲ-ꓟꓲ-ꓬ ꓡ ꓞꓳ ꓟꓬꓽ ꓐꓱ ꓠꓬ ꓠꓲꓹ ꓧꓳꓹ ꓔ ꓟ ꓕꓱ ꓡꓲꓺ ꓕꓳꓼ ꓔꓯ ꓟꓽ ꓠꓲꓹ ꓒꓴ꓿ ꓖꓳ ꓡꓱ ꓠꓬꓲ ꓬꓲ ꓪ ꓠꓯꓸꓼ ꓗꓪ ꓟꓽ ꓧꓳꓹ ꓡꓯ ꓘꓳ ꓟ_ ꓐꓰ ꓢꓰꓼ ꓡꓯꓼ ꓘꓳ_ ꓟ ꓓꓳꓺ ꓡ_ ꓡꓳ꓿ ꓢꓰꓼ ꓡꓯ ꓘꓳ_ ꓟ ꓠꓯꓸꓼ ꓗꓪ ꓬꓲ ꓪ ꓪꓴꓸ ꓓꓵ ꓣꓱꓽ ꓢꓴ ꓑ-ꓣꓴ-ꓗꓴ-ꓑꓲ-ꓬ ꓫꓵꓻ ꓢꓲ꓾ ꓐꓴ-ꓦꓲ-ꓟꓲ-ꓬ ꓐꓴ ꓬꓲ ꓪ ꓩꓴ ꓗꓷ ꓟꓶ ꓓꓴ ꓒꓲꓼ ꓬꓰ_ ꓡꓳ꓿ 
	ꓒꓳꓹ ꓒꓶꓽ ꓪꓴꓸ ꓓꓵ ꓣꓱꓽ ꓢꓴ ꓡꓰ ꓝꓮꓲ ꓕꓲ ꓧꓪꓹ ꓐꓴ-ꓦꓲ-ꓟꓲ-ꓬ ꓗꓪ ꓓꓶꓽ ꓓꓵꓽ ꓡ ꓢꓲ꓾ ꓔꓱꓹ ꓚꓵꓺ_ ꓟ ꓶꓼ ꓓꓳ ꓔꓯ ꓠꓬꓹ ꓔ ꓢꓴ ꓮꓽ ꓟꓬꓹ ꓠꓬ ꓘꓶꓻ ꓙꓵꓻ_ ꓟ ꓔꓳꓹ ꓜꓳꓽ_ ꓡꓳ꓿ ꓖꓳ ꓡꓱ ꓥ_ ꓟꓲ ꓬꓲ ꓪ ꓠꓽ ꓕꓶꓻ ꓕꓶꓻ_ ꓐꓰ ꓦꓰꓼ ꓔ ꓡꓳ꓿ ꓬꓲ ꓪ ꓠꓬ ꓭꓸ ꓘꓴꓻ ꓗꓪ ꓜꓲꓼ ꓡꓯ ꓘꓳ ꓢꓲ ꓢꓲ ꓫꓬ ꓕꓳ ꓶ ꓵꓺ_ ꓡꓳ꓿ ꓕꓲ ꓠꓲꓹ ꓕꓲ ꓪꓺꓼ ꓪꓴ-ꓢ ꓔꓯ ꓪꓴ ꓓꓵ ꓕꓱꓼ_ ꓡꓳ꓿ ꓖꓳ ꓟ_ ꓡꓰꓽ ꓟꓽ ꓞꓲ ꓰ-ꓡꓯ-ꓢꓶ ꓪ ꓚꓲꓺ ꓗꓪ꓾ ꓔꓱꓹ ꓚꓵꓺ_ ꓟ ꓪꓴ-ꓢ ꓐꓯ ꓘꓶ ꓕꓯ ꓢꓲ ꓗꓪ ꓦꓲꓻ ꓚꓰꓺ ꓔꓶꓺ ꓢꓲ꓾ ꓣꓳ-ꓟ ꓢꓳꓺ ꓬꓲ ꓪ ꓟꓽ ꓙꓲ ꓟꓽ ꓜꓳꓽ ꓟ ꓔꓯ ꓔꓳꓹ ꓔꓬ ꓟ ꓬꓲ ꓪꓴꓸ ꓟ ꓘꓴ ꓜꓲꓼ ꓞꓳ ꓕꓲ ꓟ ꓙꓳ_ ꓟ ꓓꓳꓽ ꓔꓯ꓾ ꓚꓳꓺ ꓡꓳ ꓡꓳ ꓗꓪ ꓝꓲ ꓩꓴ ꓔ ꓟ ꓶꓼ ꓓꓳꓽ ꓟꓸ ꓒ ꓐꓴ ꓗꓪ ꓐꓰ ꓕꓲ ꓝꓸ ꓬꓲ ꓪ ꓑ ꓙ ꓪ_ ꓡꓳ꓿ ꓖꓳ ꓡꓱ ꓠꓬꓲ ꓪꓳ-ꓓꓲ-ꓢꓲ ꓙꓲ-ꓢꓴ ꓢꓲꓺ ꓤ ꓐꓴ ꓠꓬ ꓬꓲ ꓪ ꓔꓯ ꓠꓲꓹ ꓒꓴ ꓒꓴ_ ꓐꓰ ꓙ ꓡꓯ ꓘꓳ_ ꓡꓳ꓿ ꓕꓲ ꓢ ꓘꓪ ꓠꓯ ꓞꓲꓹ ꓟ ꓟꓴꓽ ꓗꓪ ꓔꓯ ꓡꓳꓸ ꓢꓲ ꓟꓲ ꓕꓯ ꓙꓲꓻ ꓡ_ ꓟ ꓔꓯ ꓡꓳꓸ ꓠꓬꓹ ꓔꓬ ꓢꓴ_ ꓡꓰ ꓐꓰ꓾ ꓐꓴ-ꓦꓲ-ꓟꓲ-ꓬ ꓐꓴ ꓥ_ ꓟꓲ ꓶꓼ ꓓꓳꓽ ꓫꓱꓹ ꓓꓳꓽ ꓔꓯ ꓟꓯꓻ ꓔ ꓢꓲ꓾ ꓠꓯ ꓞꓲꓹ ꓠꓯ ꓕꓳꓽ ꓟ ꓘꓶꓻ ꓙꓵꓻ_ ꓟ ꓦꓬ ꓠꓬꓲ ꓬꓲ ꓡꓳꓹ ꓬꓰ ꓝꓲꓸ ꓔꓯ ꓥꓳꓺ ꓡꓳꓸ ꓔꓬ_ ꓡꓳ꓿ 






















7 ꓕꓱꓺ

ꓟ-ꓔꓲ-ꓡꓴ-ꓔꓷ ꓣꓳ-ꓟ ꓗꓪ ꓐꓰ ꓓꓳꓸꓸꓙꓰ- ꓟ

	ꓘꓴ ꓜꓲꓼ ꓞꓳ ꓔꓯ ꓒꓳꓹ ꓒꓶꓽ ꓐꓴ ꓬꓲ ꓪ ꓠꓯ ꓞꓲꓹ_ ꓟ ꓗꓪ ꓐꓰ ꓧꓳꓽ ꓓꓳꓺ ꓙꓰ ꓢꓲ꓾ ꓔꓱꓹ ꓚꓵꓺ_ ꓟ ꓙꓵꓻ ꓚꓱꓹ ꓬꓲ ꓠꓬꓲ ꓟꓳ ꓓꓴ ꓗꓪ ꓧꓳꓽ ꓙꓰ ꓠꓹ ꓟ ꓐꓱ ꓶ ꓪꓴ-ꓢ ꓡꓰ ꓢꓲꓺ ꓚꓰꓸ ꓔ ꓢꓴ ꓗꓳ ꓡꓳ ꓗꓪ꓾ ꓟ-ꓔꓲ-ꓡꓴ-ꓔꓷ ꓠꓬ ꓟꓲ ꓙꓬ ꓗꓪ ꓦꓰꓼ ꓔ ꓢꓴ ꓕꓲ ꓣꓳ ꓥ ꓡꓳ꓿ ꓪꓴ-ꓢ_ ꓡꓰꓽ ꓟꓽ ꓥ ꓠꓬ ꓠꓱꓸ ꓐꓯ ꓮꓸ ꓫꓵꓽ ꓔꓯ_ ꓟꓲ ꓙꓳꓺ ꓟꓽ ꓗꓴꓸ ꓢꓴ_ ꓐꓰ꓾ ꓢꓲ ꓫꓬ ꓕꓳ ꓶ_ ꓡꓰ ꓟꓽ ꓥ ꓠꓬ ꓙꓵꓻ ꓚꓱꓹ ꓐꓱ ꓶ ꓦꓲꓻ ꓚꓰꓺ ꓠꓱꓸ ꓐꓯ ꓟꓽ ꓙꓳ꓾ ꓐꓰ ꓘꓳ ꓣꓴ ꓢꓴ ꓠꓬ ꓟ-ꓔꓲ-ꓡꓴ-ꓔꓷ ꓕꓱ ꓕꓲ ꓣꓳ ꓥꓳ꓿ ꓬꓲ ꓠꓬ ꓬꓲ ꓦꓬ ꓠꓬꓲ ꓕꓲ ꓝ ꓗꓪ ꓞꓳ ꓓꓻ ꓥ ꓡꓳ꓿
	ꓟ-ꓔꓲ-ꓡꓴ-ꓔꓷ ꓠꓬ ꓙꓬ-ꓟꓶ-ꓠꓲ ꓗꓴꓷꓼ (GERMANY) ꓗꓪ ꓫꓸ_ ꓟ ꓡꓲ ꓟꓲ (ꓑꓴꓸ ꓫꓴꓸ ꓟꓲ) ꓣꓱꓽ ꓜ ꓢꓴ ꓦꓲ ꓘꓴ ꓗꓪ ꓐꓰ ꓦꓵꓻ ꓪꓴꓽ ꓡ ꓢꓴ ꓕꓲ ꓣꓳ ꓥ ꓡꓳ꓿ ꓬꓲ ꓐꓹ ꓐ ꓠꓬ ꓬꓲ ꓔꓯ ꓗꓴꓷꓼ ꓙꓵꓽ ꓗꓺ ꓢꓷ ꓠꓲꓹ ꓢꓳꓺ ꓝꓲ ꓠꓲꓹ ꓫꓵ_ ꓥ_ ꓟꓲ꓾ ꓪꓴ-ꓢ ꓡꓰ ꓬꓲ ꓔꓯ ꓪꓴꓽ ꓡ ꓟꓴ ꓡ_ ꓟ ꓘꓴ ꓜꓲꓼ ꓞꓳ ꓔꓶꓺ ꓢꓴ ꓬꓰ ꓝꓲ ꓠꓲꓹ ꓫꓵ_ ꓡꓳ꓿ ꓫꓸ ꓙꓵꓻ_ ꓟ꓾ ꓟꓽ ꓡꓳꓼ ꓟ_ ꓐꓰ ꓟꓸ ꓙꓽ_ ꓟ ꓕꓱ ꓟꓬ ꓫꓵꓽ ꓔꓯ ꓣꓱꓽ ꓢꓲ ꓪꓴ-ꓢ ꓡꓰ ꓡꓴ-ꓔꓷ ꓔꓯ ꓬꓲ ꓟꓬꓱꓽ ꓐꓱ ꓶ ꓙ ꓖꓶ_ ꓡꓳ꓿ 
	ꓡꓴ-ꓔꓷ ꓬꓲ ꓐꓹ ꓐ ꓠꓬ ꓠꓲꓹ ꓟ ꓛꓱꓹ ꓢꓴ ꓕꓲ ꓣꓳ ꓥ ꓡꓳ꓿ ꓬꓲ ꓠꓬ ꓦꓰꓽ ꓠꓲꓹ ꓙꓳ ꓢꓲ꓾ ꓒꓳꓹ ꓒꓶ ꓐꓴ ꓡꓰ ꓒꓴꓺ ꓔ ꓟ ꓢꓳꓺ ꓦꓲ ꓔꓯ ꓦ ꓡꓱ ꓟꓽ ꓐꓳ ꓢꓴ ꓕꓲ ꓣꓳ ꓥ ꓡꓳ꓿ ꓬꓲ ꓟꓽ ꓠꓲꓹ ꓒꓴ ꓟ ꓠꓯꓸꓼ ꓗꓪ ꓡꓴ-ꓔꓷ ꓠꓬ ꓒꓳꓹ ꓒꓶ ꓐꓴ ꓢꓳꓺ ꓦꓲ ꓗꓪ ꓢꓳꓺ ꓬꓰ_ ꓟ ꓑꓶ ꓓꓴ꓾ ꓬꓲ ꓠꓲꓹ ꓘꓪꓽ ꓟꓽ ꓫꓵ꓿ ꓠꓬꓲꓽ ꓘꓳꓼ ꓗꓳꓸ ꓗꓷ ꓗ ꓠꓯ ꓮ ꓐꓽ ꓐꓰ ꓮ ꓐꓲ ꓝꓮꓲ ꓙ ꓡꓯ ꓘꓳ ꓪꓴꓸ ꓔꓴ ꓗꓷ ꓥ_ ꓟꓲ ꓮꓽ ꓐ ꓣꓱꓽ ꓢꓴ ꓠꓲꓹ ꓟ ꓠꓽ ꓧꓶꓸ ꓕꓯ ꓟ_ ꓐꓰ ꓕꓲ ꓡꓰꓹꓼ ꓥ ꓡꓳ꓿ 
	ꓡꓴ-ꓔꓷ ꓬꓲ ꓮ ꓐ ꓮ ꓟ ꓐꓴ ꓠꓬ ꓚꓲ ꓛꓬ ꓤ ꓠꓱ ꓐꓴ ꓔꓯ ꓪꓴ-ꓢ ꓔꓯ ꓬꓲ ꓜꓶꓻ ꓢꓷ ꓡꓰ ꓝꓲ ꓠꓹ ꓟ ꓢꓯꓼ ꓕꓵꓼ ꓢꓲ ꓟꓸ ꓖꓶ_ ꓡꓳ꓿ ꓤ ꓠꓱ ꓐꓴ ꓠꓬ ꓣꓱꓽ ꓬꓯꓼ_ ꓟ ꓞꓳ ꓤ ꓐꓴ ꓒꓬꓱꓼ ꓡ ꓠꓹ ꓟ ꓐꓱ ꓶ꓾ ꓦꓬꓼ ꓦꓬꓼ ꓠꓬꓲ ꓠꓬꓲ ꓬꓲ ꓪ ꓔꓯ ꓟꓸ ꓖꓶ ꓑꓱꓺ ꓖꓶ_ ꓡꓳ꓿ ꓕꓲ ꓧꓪꓹ ꓧꓪꓹ ꓙꓵꓽ ꓗꓺ ꓠꓬ ꓠꓯꓸ ꓟꓬꓽ ꓡꓰ ꓠꓬꓲ꓾ ꓙꓵꓽ ꓗ ꓖꓳ ꓟ ꓠꓬ ꓙꓲꓻ ꓖꓴ ꓟꓽ ꓒꓬꓱꓼ ꓡ꓾ ꓥꓶꓺ_ ꓟ ꓒꓬꓱꓼ ꓡ ꓝꓲ_ ꓡꓳ꓾ ꓐꓰ ꓡꓴ-ꓔꓷ ꓡꓳꓸ ꓟꓳ_ ꓡꓳ꓿ 
	ꓡꓴ-ꓔꓷ ꓠꓬ ꓕꓳ ꓶ ꓢꓳꓺ ꓔꓬ ꓕꓯ ꓫꓸ ꓙꓵꓻ_ ꓟ ꓮꓽ ꓘꓶꓸ ꓜꓲꓽ ꓪ_ ꓡꓳ꓿ ꓜꓻ ꓦꓰꓼ ꓟꓷꓼ_ ꓟ ꓥ_ ꓟꓲ  ꓐꓯ ꓖꓴ ꓟꓽ ꓓ꓿ ꓟꓽ ꓔꓱꓹ ꓟ ꓙꓵꓻ ꓚꓱꓹ ꓬꓲ ꓫꓵꓽ ꓬꓲ ꓙꓰꓽ ꓑꓶ ꓓꓴ ꓬꓲ ꓠꓲꓹ ꓟ ꓠꓯꓸꓼ ꓗꓪ ꓙꓽ ꓫ ꓔꓬ_ ꓡꓳ꓿ ꓪꓴ-ꓢ ꓔꓯ ꓠꓬ ꓫꓱꓸ ꓤ ꓙ ꓗꓳ ꓠꓲꓹ ꓙꓳ ꓢꓴ_ ꓡꓰ ꓐꓰ ꓟꓽ ꓡꓳꓸ ꓟꓳ꓾ ꓦꓶꓻ ꓠꓲꓹ ꓐꓲꓺ ꓞꓹ ꓢꓲ ꓜꓲꓽ ꓜꓲꓽ ꓑꓰꓹ ꓑꓰꓹ ꓬꓰ ꓢꓴ ꓕꓲ ꓣꓳ_ ꓡꓰ ꓐꓰ ꓬꓲꓸ ꓡꓳꓸ ꓟꓳ_ ꓡꓳ꓿ 
	ꓮ-ꓩ ꓟꓴꓺ ꓕꓲꓸ ꓢꓳ ꓦꓲ (UNIVERSITY OF ERFURT) ꓗꓪ ꓛꓲ ꓬꓰ ꓕꓯ꓾ ꓤ ꓠꓱ ꓤ ꓤꓶꓻ ꓗꓪ ꓟ ꓢꓶꓸ ꓟꓽ ꓞꓲ꓾ ꓬꓲ ꓟꓲ ꓙꓬꓼ ꓤꓶ ꓐꓱ ꓶ ꓥꓳꓺ ꓡꓳꓸ ꓓꓴ ꓙꓳ ꓡ_ ꓡꓳ꓿ ꓬꓲ ꓮ ꓐ ꓮ ꓟ ꓐꓴ ꓠꓬ ꓠꓲꓸ ꓠꓲꓸ ꓤ ꓣꓱꓽ ꓢꓲ ꓒꓵꓽ ꓶꓼ ꓔꓯ ꓫꓺ ꓗꓶ ꓔ ꓟ ꓑꓶ ꓓꓴ ꓡꓴ-ꓔꓷ ꓕꓳ ꓶ ꓢꓳ_ ꓟ ꓗꓪ ꓔꓳꓹ ꓙ ꓐ ꓡ_ ꓡꓳ꓿ ꓙ ꓗꓴꓸ ꓠꓲꓹ ꓙꓳ_ ꓟ ꓛꓳ ꓒꓯꓹ ꓐꓴ ꓑꓶ ꓓꓴ ꓗꓳꓸ ꓗꓷ ꓟ ꓦꓬ ꓠꓬꓲ ꓗꓪ ꓡꓴ-ꓔꓷ ꓔꓳꓹ ꓜꓳꓽ ꓗꓷ ꓟ ꓠꓲꓹ ꓫ ꓓꓴ ꓮꓸ ꓔꓲꓸ ꓤ ꓡꓳꓻ ꓡꓰ_ ꓡꓳ꓿ ꓬꓲ ꓙꓽ ꓠꓲꓹ ꓥ_ ꓟꓲ ꓠꓲꓹ ꓞ ꓪꓴꓽ ꓡ ꓟꓴ ꓡ_ ꓡꓳ꓿ ꓛꓳ ꓒꓯꓹ ꓐꓴ ꓡꓰ ꓬꓲ ꓔꓯ ꓬꓰ ꓙ ꓔꓳꓹ ꓙ_ ꓟ ꓗꓪ ꓐꓰ ꓗꓸ ꓠꓯ ꓬꓲ ꓠꓬ ꓬꓲ ꓛꓳ ꓒꓯꓹ ꓐꓴ ꓗꓳꓺ ꓡꓳ ꓗꓪ ꓮꓸ ꓓꓲꓽ ꓓꓻ ꓢꓴ ꓕꓲ ꓣꓳ ꓒꓬꓱꓼ ꓡ_ ꓡꓳ꓿
	ꓡꓴ-ꓔꓷ ꓠꓬ ꓕꓲ ꓠꓬꓲ ꓡꓰ ꓕꓲ ꓠꓬꓲ ꓪ ꓘꓴ_ ꓡꓳ꓿ ꓬꓲ ꓠꓬ ꓪꓴ-ꓢ ꓡꓰ ꓚꓱꓹ ꓟꓳꓸ ꓖꓶ ꓡ ꓠꓹ ꓟ ꓐꓱ ꓶ ꓪ ꓘꓴ ꓢꓲ꓾ “ꓬꓲ ꓜꓶꓻ ꓐꓰ ꓪ ꓘꓴ_ ꓟ ꓠꓬ ꓟꓯꓻ ꓠ ꓗꓹ ꓟ ꓕꓳ ꓶ ꓕꓲ ꓐꓶꓽ ꓔꓯ ꓟꓯꓻ ꓖꓴ ꓡꓰ_ ꓟ ꓥ ꓡꓳ꓾” ꓐꓰ ꓬꓲ ꓟꓽ ꓠꓽ ꓠꓽ ꓐꓯ_ ꓡꓳ꓿ 
	ꓕꓲ ꓠꓬꓲ ꓙꓳ_ ꓕꓯ ꓬꓲꓸ ꓕꓲ ꓧꓪꓹ_ ꓟꓲ ꓟꓽ ꓟꓳ ꓠꓬꓲ ꓟ ꓡ-ꓔꓲ (LATIN) ꓟꓸ ꓟꓲꓽ ꓕꓲ ꓑꓷꓠ ꓔꓯ ꓕꓳ ꓶ ꓵꓺ ꓗꓳꓹ ꓗꓪ ꓡꓳꓸ ꓟꓳ_ ꓡꓳ꓿ ꓢꓲ ꓫꓬ ꓕꓳ ꓶ ꓗꓪ ꓠꓬ ꓶꓼ ꓥꓳꓽ ꓫꓱꓹ ꓥꓳꓽ ꓟꓸ ꓟꓲ ꓐꓰ ꓕꓳ ꓶ ꓡꓯ ꓫꓴ ꓕꓲ ꓐꓱ_ ꓡꓰꓽ ꓚꓬꓼ_ ꓡꓳ꓾ ꓐꓰ ꓧꓶꓸ ꓕꓯ ꓬꓲꓸ ꓢꓷ ꓔ_ ꓡꓳ꓿ ꓮ ꓟꓶ ꓠꓽ ꓢꓲ ꓫꓬ ꓕꓳ ꓶ ꓕꓲ ꓑꓷꓠ ꓡꓱꓸꓼ ꓔꓯ ꓬꓲꓸ ꓡꓳꓸ ꓟꓳ ꓪ ꓡꓰꓳ꓿ ꓬꓲ ꓠꓬ ꓟꓸ ꓟꓲ ꓕꓳ ꓶ ꓒꓳꓹ ꓔꓯ ꓕꓲꓽ ꓒꓳꓹ꓾ ꓕꓲ ꓒꓳꓹ꓾ ꓐꓰ ꓥꓸ ꓢꓲ꓾ “ꓕꓳ ꓶ ꓕꓱ ꓟ ꓠꓬ ꓥꓪ ꓵꓺ ꓠꓹ ꓟ ꓪꓴ-ꓢ ꓡꓰ ꓥꓪ ꓔꓯ ꓖꓶ ꓔ ꓟ ꓥ ꓡꓳ꓾” ꓐꓰ ꓐꓯ_ ꓡꓳ꓿ ꓟꓴ ꓗꓪ ꓝꓲ ꓓꓴ ꓐꓴ ꓠꓬ ꓬꓲꓸ ꓒ ꓕꓲꓸꓼ ꓗꓪ ꓔꓬ_ ꓡꓳ꓿ ꓪꓴ-ꓢ ꓬꓲ ꓔꓱꓹ ꓚꓵꓺ_ ꓟ ꓐꓯ ꓘꓶꓽ ꓔꓯ ꓙ ꓜꓲꓼ ꓐ ꓡ ꓠꓹ ꓟ ꓪꓴ-ꓢ ꓡꓰ ꓡꓴ-ꓔꓷ ꓔꓯ ꓠꓬꓲ ꓟꓳ ꓓꓴ ꓣꓳꓺ ꓖꓶ_ ꓡꓳ꓿ ꓬꓲ ꓚꓲ ꓛꓬ ꓠꓬ ꓝꓴꓲ ꓙꓳ ꓢꓴ ꓕꓲ ꓣꓳ ꓥ ꓟ ꓔꓯ ꓗꓳꓸ ꓗꓷ ꓟ ꓦꓬ ꓠꓬꓲ ꓗꓪ ꓮ ꓟꓶ ꓟ_ ꓡꓰ ꓐꓰ ꓬꓲꓸ ꓟꓽ ꓓꓵ ꓙ ꓛꓲ ꓡ ꓗꓳꓸ꓿ 

ꓢꓲ ꓡꓲ_ ꓟ ꓔꓯ ꓧꓪꓺ ꓢꓯꓼ ꓕꓵꓼ_ ꓟ

	ꓡꓴ-ꓔꓷ ꓠꓬ ꓪꓴ-ꓢ ꓬꓲ ꓢꓲꓺ ꓡꓲ_ ꓟ ꓔꓯ ꓟꓶ ꓠꓹ ꓟ ꓮꓽ ꓘꓶꓸ ꓠꓲꓹ ꓫꓵ_ ꓠꓬꓲ꓾ ꓬꓲ ꓚꓲ ꓛꓬ ꓕꓲ ꓦ ꓕꓲ ꓠꓲꓹ ꓟ ꓡꓱꓸꓼ ꓦ ꓡꓱ ꓚꓱꓹ ꓗꓪ ꓧꓪꓺ ꓢꓯꓼ ꓕꓵꓼ_ ꓡꓳ꓿ ꓖꓳ ꓕꓯ ꓬꓲ ꓠꓬ ꓕꓲ ꓦꓲꓻ ꓓꓵꓽ ꓕꓲ ꓦꓲ ꓓꓳꓺ ꓜꓻ ꓓꓰꓽ ꓢꓲ꓾ ꓚꓳꓺ ꓑ ꓟꓬꓱꓽ ꓬꓰ ꓪ_ ꓡꓳ꓿ ꓕꓱ ꓡꓱ ꓬꓰ_ ꓟ ꓗꓪ ꓐꓰ ꓝꓴꓲ ꓗꓪ ꓐꓰ ꓩꓴ ꓗꓷ ꓟꓶ_ ꓡꓳ꓾ ꓐꓰ ꓙꓵꓻ_ ꓟ ꓑꓶ ꓓꓴ꓾ ꓫꓸ ꓓꓴ ꓔꓯ ꓬꓲꓸ ꓜꓲꓽ ꓐ ꓡ_ ꓡꓳ꓿ 
	ꓬꓲ ꓠꓬ ꓜꓽ ꓙꓵꓹ_ ꓐꓰ ꓬꓲꓼ ꓔ ꓙꓵꓹ ꓗꓪ ꓟꓽ ꓜꓽ꓾ ꓟꓽ ꓬꓲꓼ ꓔ꓾ ꓢꓲ ꓫꓬ ꓕꓳ ꓶ ꓔꓯ ꓢꓳꓺ ꓢꓯꓼ ꓕꓵꓼ_ ꓡꓳ꓿ ꓕꓲ ꓠꓬꓲ ꓙꓳ_ ꓕꓯ ꓬꓲꓸ ꓟꓽ ꓠꓽ ꓠꓽ ꓫꓬꓹ ꓑꓱꓺ ꓔꓬ ꓟ ꓚꓬꓹ ꓗꓪ ꓧꓳꓻ ꓚꓺ ꓡꓰ ꓞꓳꓹ ꓠꓳꓽ ꓔ ꓟ ꓢꓲ ꓫꓬ ꓕꓳ ꓶ ꓕꓲ ꓑꓷꓠ ꓔꓯ ꓬꓲꓸ ꓡꓳꓸ ꓟꓳ_ ꓡꓳ꓿ 
	ꓬꓲ ꓠꓬ ꓚꓲꓸ ꓛꓬ ꓧꓪꓽ ꓠꓲꓹ ꓡꓶꓽ ꓔꓯ ꓓꓶꓽ ꓠꓹ ꓟ ꓐꓱ ꓶ ꓚꓲ ꓛꓬ ꓔꓯ ꓘꓶꓻ ꓙꓵꓻ_ ꓟ꓾ ꓠꓲꓸ ꓠꓲꓸ ꓤ ꓬꓲꓼ ꓔ_ ꓟ_ ꓐꓰ ꓜꓽ ꓓꓴ ꓚꓲꓸ_ ꓟ ꓬꓰ ꓢꓲ꓾ ꓫꓸ ꓫꓸ ꓤ ꓐꓰ ꓦꓬ ꓠꓬꓲ ꓗꓳꓸ_ ꓡꓳ꓿ “ꓒꓳꓹ ꓒꓶꓽ ꓐꓴ ꓛꓳꓻ ꓫꓱꓽ ꓚꓱꓹ ꓗꓪ ꓐꓰ ꓟꓴ ꓗꓪ ꓗꓴꓷꓼ ꓗꓪ ꓛꓲ ꓬꓰ ꓓꓻ_ ꓕꓯ ꓠꓽ꓾ ꓥꓪ ꓠꓬ ꓚꓵꓺ ꓚꓵꓺ ꓟꓴ ꓗꓪ ꓗꓪ ꓛꓲ ꓬꓰ_ ꓥꓳ꓿ ꓝꓮꓲ ꓝꓸ ꓢꓲ ꓛꓳ ꓫꓱꓽ ꓠ ꓗꓹ ꓐꓭ ꓥ_ ꓟꓲ꓾ ꓥꓪ ꓫꓵꓻ_ ꓗꓪ ꓛꓲ ꓫꓸ ꓫꓸ ꓤ ꓐꓰ ꓞꓳ ꓙꓳ_ ꓥꓳ꓾” ꓐꓰ ꓡꓴ-ꓔꓷ ꓡꓰ ꓐꓯ_ ꓡꓳ꓿ ꓬꓲ ꓮ ꓘꓶ ꓛꓲ ꓢꓯꓼ ꓕꓵꓼ ꓗꓷ ꓥ_ ꓟꓲ ꓬꓲ ꓦꓻ ꓶꓻ ꓡꓲꓽ ꓓꓽ ꓟ ꓐꓱ ꓶ ꓢꓻ ꓡꓰ ꓓꓴ ꓧꓪꓺ ꓟꓽ ꓟꓶ꓿ ꓡꓳꓹ ꓬꓰ_ ꓕꓯ ꓬꓲ ꓠꓬ ꓠꓲꓹ ꓟ ꓙꓬꓺ ꓡꓰ_ ꓐꓰ ꓗ_ ꓡꓳ꓿ 
	ꓙꓳ_ ꓟ ꓮ ꓙꓵꓽ ꓠꓬ ꓐꓬꓺ ꓡꓰ ꓛꓵꓽ ꓡꓰ ꓔꓬ ꓟ ꓔꓯ ꓬꓲ ꓚꓬꓹ ꓪ ꓡꓰ_ ꓕꓯ꓾ ꓪꓴ-ꓢ ꓡꓰ ꓬꓲ ꓔꓯ ꓛꓳ ꓒꓯꓹ ꓕꓲ ꓣꓳ ꓝꓲ ꓩꓴ ꓖꓶ ꓡ_ ꓡꓳ꓿ ꓖꓳ ꓕꓲ ꓣꓳ ꓠꓬ ꓢꓶ-ꓔꓳ-ꓑꓲ (STAUPITZ) ꓥ ꓡꓳ꓿ ꓢꓶ-ꓔꓳ-ꓑꓲ ꓡꓰ ꓡꓴ-ꓔꓷ ꓔꓯ ꓢꓲ ꓫꓬ ꓕꓳ ꓶ ꓟꓸ ꓖꓶ ꓢꓲ꓾ ꓚꓲꓸ ꓛꓬ ꓔꓯ ꓟꓽ ꓡꓳꓸ ꓡꓳꓸ꓾ ꓙꓲ-ꓢꓴ ꓔꓯ ꓡꓳꓸ ꓠꓹ ꓟ ꓚꓴꓽ ꓬꓲꓹ ꓖꓶ_ ꓡꓳ꓿ “ꓚꓲ ꓛꓬ ꓝꓴꓲ ꓐꓱ ꓶ ꓚꓲ ꓛꓬ ꓔꓯ ꓘꓶꓻ ꓙꓵꓻ_ ꓟ ꓔꓲꓸ ꓫꓵ꓾ ꓚꓲ ꓛꓬ ꓔꓯ ꓠꓬ ꓙꓲ-ꓢꓴ ꓡꓯꓼ ꓒꓯꓹ ꓗꓪ ꓡꓯ ꓙꓱ ꓖꓶ꓿ ꓢꓲꓺ ꓒ ꓔꓯ ꓪ ꓪꓴꓽ ꓘꓳꓹ꓿ ꓢꓲꓺ ꓒ ꓬꓰ-ꓢꓴ ꓬꓲ ꓙꓲ ꓫꓬ_ ꓟ ꓤꓶꓻ_ ꓐꓰ ꓬꓲ ꓣꓳ ꓐꓱ ꓶ ꓢꓯꓼ ꓟꓬ ꓖꓶ ꓗꓷ ꓟ ꓟꓬꓱꓽ ꓔꓯ ꓦ ꓡꓱ ꓐꓳ ꓠꓯ_ ꓡꓳ꓿ ꓐꓹ ꓐ ꓪꓴ-ꓢ ꓡꓰ ꓣꓳ ꓔꓯ ꓘꓳ ꓣꓴ_ ꓟ ꓢꓷꓸ ꓡꓰ ꓓꓴ ꓠꓬ꓾ ꓬꓰ-ꓢꓴ ꓧꓪꓽ ꓖꓳ ꓓꓱ ꓒꓬꓱꓼ ꓡ ꓗꓷꓳ꓿ ꓠꓴ ꓔꓯ ꓠꓲꓹ ꓠꓵ ꓢꓴ ꓙꓲ-ꓢꓴ ꓔꓯ ꓠꓴ ꓠꓲꓹ ꓠꓵ ꓠꓯ_ ꓡꓳ꓾” ꓐꓰ꓾ ꓢꓶ-ꓔꓳ-ꓑꓲ ꓡꓰ ꓡꓴ-ꓔꓷ ꓔꓯ ꓐꓯ ꓖꓶ_ ꓡꓳ꓿ ꓐꓯ ꓘꓶ ꓕꓱ ꓟ ꓡꓰ ꓡꓴ-ꓔꓷ ꓠꓲꓹ ꓟ ꓔꓯ ꓬꓲꓸ ꓓꓽ ꓟ ꓑꓶꓸ ꓡꓰ ꓝꓲ ꓠꓬꓲ꓾ ꓫꓸ ꓓꓴ ꓔꓳꓹ ꓜꓳꓽ ꓔꓬ ꓟ ꓕꓱ ꓕꓲ ꓣꓳ ꓔꓯ ꓪꓴ-ꓢ ꓬꓲ ꓢꓲꓺ ꓡꓲ_ ꓟ ꓬꓯꓼ ꓡ_ ꓡꓳ꓿ 
	ꓡꓴ-ꓔꓷ ꓠꓬ ꓡꓯ ꓒꓯꓹ ꓚꓰꓹ ꓔ ꓢꓴ ꓥ ꓢꓲ꓾ ꓬꓲ ꓔꓯ ꓪꓰ-ꓔꓲ-ꓐ ꓟꓴꓺ ꓕꓲꓸ ꓢꓳ ꓦꓲ (UNIVERSITY OF WITTENBERG) ꓗꓪ ꓟꓸ ꓢꓴ ꓬꓰ ꓝꓲ_ ꓡꓳ꓿ ꓖꓳ ꓗꓪ ꓬꓲ ꓠꓬ ꓟꓴ ꓖꓪ ꓕꓳ ꓶ꓾ ꓶꓼ ꓥꓳꓽ ꓫꓱꓹ ꓥꓳꓽ ꓡꓲꓺ ꓑꓷꓠ_ ꓐꓰ ꓕꓳ ꓶ ꓡꓯ ꓫꓴ ꓐꓴ ꓔꓯ ꓟꓸ ꓖꓶ_ ꓡꓳ꓿ ꓬꓲ ꓟꓸ ꓒ ꓥ ꓟ ꓢꓶ-ꓔꓳ-ꓑꓲ ꓡꓰ ꓬꓲ ꓔꓯ ꓢꓽ ꓡ ꓗꓪ ꓓꓯꓺ ꓙꓰ ꓢꓲ ꓟꓸ ꓟꓲ ꓚꓺ ꓠꓹ ꓟ ꓡꓵꓹ ꓔꓴ ꓖꓶ_ ꓡꓳ꓿ ꓖꓳ ꓡꓱ ꓥ_ ꓟꓲ ꓡꓴ-ꓔ ꓠꓬ ꓬꓰ-ꓢꓴ ꓬꓲꓸ ꓛꓲ ꓬꓰ ꓢꓲ ꓟꓸ ꓟꓲꓽ ꓚꓺ ꓟꓽ ꓒꓵꓽ꓾ ꓐꓰ ꓬꓲꓸ ꓚꓲꓸ ꓛꓬ ꓬꓲ ꓘꓳ ꓣꓴ ꓔ ꓠꓬꓲ꓾ ꓟꓸ ꓟꓲ ꓚꓺ ꓟꓽ ꓫꓳ꓿ ꓬꓲ ꓛꓳ ꓒꓯꓹ ꓐꓴ ꓡꓰ ꓮꓽ ꓘꓶꓸ ꓢꓯꓼ ꓖꓶ ꓗꓷ ꓗꓸ ꓠꓯ ꓢꓲ_ ꓡꓰꓽ ꓬꓲ ꓟꓸ ꓟꓲ ꓚꓺ ꓪꓴꓸ ꓔꓴ_ ꓡꓳ꓿ ꓬꓲ ꓠꓬ ꓟꓸ ꓟꓲ ꓔꓯ ꓙ ꓜꓲꓼ_ ꓟ_ ꓡꓰꓽ ꓟꓽ ꓞꓲ꓾ ꓪꓴ-ꓢ ꓡꓰ ꓬꓲ ꓔꓯ ꓣꓱꓽ ꓛꓰ ꓡꓯ ꓫꓴ ꓖꓶ ꓔ ꓠꓬꓲ꓾ ꓬꓲ ꓟꓸ ꓟꓲ ꓚꓺ ꓘꓶꓽ ꓠꓬ ꓔꓲꓺ_ ꓟꓲ ꓔꓲꓺ ꓢꓲꓽ꓾ ꓪꓽ_ ꓟꓲ ꓪꓽ ꓠꓬꓲ_ ꓟ ꓑꓶ ꓓꓴ꓾ ꓑ ꓙ ꓢꓴ ꓠꓲꓹ ꓟ ꓔꓯ ꓗꓸ ꓬꓯꓼ_ ꓡꓳ꓿
	ꓕꓱ ꓕꓲ ꓕꓳꓼ ꓗꓪ ꓛꓲ ꓒꓳꓹ ꓒꓶ ꓘꓴ ꓜꓲꓼ ꓞꓳ ꓗꓪ ꓟ ꓤꓽ ꓕꓲ ꓣꓳ ꓥ ꓟ ꓡꓴ-ꓔꓷ ꓠꓬ꓾ ꓕꓲ ꓤꓶꓻ ꓡꓱꓸꓼ ꓒꓳꓹ ꓒꓶꓽ ꓡ ꓞꓳ ꓬꓰ_ ꓥꓳ꓾ ꓐꓰ ꓓꓵ ꓙ ꓔꓬ ꓢꓰꓽ ꓡꓳ꓿ ꓬꓲ ꓠꓬ ꓣꓳ-ꓟ ꓗꓪ ꓚꓳꓺ ꓙꓰ ꓠꓹ ꓟ ꓙꓵꓽ ꓪ ꓟꓶ ꓡꓰ ꓢꓲ꓾ ꓛꓲ ꓒꓯꓹ ꓙ ꓖꓴ ꓫꓱꓽ ꓙꓰ_ ꓡꓳ꓿ ꓙ ꓖꓴ ꓗꓪ ꓒꓳꓹ ꓒꓶ ꓦꓲ ꓕꓲ ꓦꓲ ꓗꓪ ꓬꓲꓼ ꓔ ꓬꓰ_ ꓡꓳ꓿ ꓬꓲ ꓪ ꓣꓱꓽ_ ꓟ ꓖꓴꓽ ꓙꓴꓽ ꓔꓯ ꓡꓳꓸ ꓟꓳ ꓡꓰ ꓕꓯ꓾ ꓬꓲꓸ ꓮꓽ ꓘꓶꓸ ꓓꓵꓽ ꓙ ꓟꓶꓻ_ ꓡꓳ꓿ ꓖꓳ ꓗꓪ ꓔꓬ ꓟ ꓒꓳꓹ ꓒꓶꓽ ꓐꓴ ꓠꓬ ꓮꓽ ꓘꓶꓸ ꓙꓲ_ ꓟ ꓦꓲꓻ ꓗꓳꓹ ꓗꓪ ꓔꓬ ꓢꓲ꓾ ꓓꓱꓼ ꓓꓴ ꓖꓪꓽ ꓓꓴ ꓒꓵꓽ ꓶꓼ ꓮꓽ ꓘꓶꓸ ꓒꓵꓽ_ ꓟ ꓔꓯ ꓣꓱꓽ_ ꓡꓳ꓿ ꓜꓽ ꓓꓴ_ ꓟꓲ ꓙꓲꓻ_ ꓡꓳ꓿ ꓖꓳ ꓟ ꓔꓯ ꓡꓳꓸ ꓟꓳ ꓗꓷ ꓕꓯ ꓡꓴ-ꓔꓷ ꓠꓲꓹ ꓟ ꓗꓪ ꓓꓵꓽ ꓙ ꓘꓶꓻ ꓡꓶꓽ ꓡꓰ_ ꓡꓳ꓿ 
	ꓖꓳ ꓗꓸ ꓠꓯ ꓪ-ꓚꓲ-ꓫꓵꓽ-ꓚꓲ ꓡꓳ ꓒꓱꓻ ꓔꓯ ꓡꓳꓸ ꓟꓳ ꓪ ꓓ_ ꓟ ꓟꓵꓽ ꓔꓳꓸ ꓗꓪ ꓛꓲ ꓬꓰ ꓕꓯ꓾ ꓬꓲ ꓠꓬ ꓟꓲ ꓠꓯ ꓗꓪ ꓟꓳꓼ ꓔ ꓢꓲ꓾ “ꓢꓲ ꓫꓬ ꓟ ꓣꓳ-ꓟ ꓡꓳ ꓒꓱꓻꓳ꓾ ꓥꓪ ꓒꓵꓽ ꓗꓺ ꓬꓰ_ ꓥꓳ꓾” ꓐꓰ ꓐꓯ_ ꓡꓳ꓿ ꓘꓴ ꓜꓲꓼ ꓞꓳ ꓮꓽ ꓟꓬꓹ ꓔꓯ ꓬꓲꓸ ꓚꓳꓺ ꓙꓰ_ ꓡꓳ꓿ ꓒꓳꓹ ꓒꓶꓽ ꓐꓴ ꓡꓰ ꓡꓰꓼ ꓡꓰꓼ ꓐꓯ ꓖꓶ ꓡ_ ꓟ ꓚꓺ ꓟꓲꓽ ꓔꓯ ꓬꓲ ꓑ ꓙ ꓪ_ ꓡꓳ꓿ ꓬꓲ ꓬꓰ ꓠ ꓗꓹ ꓟ ꓟꓬꓱꓽ ꓔꓯ ꓬꓲ ꓬꓰ_ ꓡꓳ꓿ ꓟꓵꓽ ꓥ ꓕ ꓑꓳ ꓗꓪ ꓡꓳꓸ ꓟꓳ_ ꓟ ꓒꓳꓹ ꓒꓶꓽ ꓐꓴ ꓥꓶꓺ_ ꓟ ꓟꓬꓱꓽ ꓐꓰ ꓠꓸ ꓑꓳ ꓡꓰ ꓑ ꓙ ꓟꓽ ꓙꓲꓻ ꓡꓳ ꓫꓵꓽ ꓐꓯ ꓘꓶꓽ ꓑꓶ ꓓꓴ ꓬꓲꓸ ꓓꓵꓽ ꓙ ꓟꓶꓻ_ ꓡꓳ꓿ ꓬꓲ ꓪ ꓬꓰ_ ꓟ ꓥꓶꓺ_ ꓟ ꓟꓬꓱꓽ ꓑꓶ ꓓꓴ꓾ ꓢꓲꓺ ꓒ ꓘꓶꓽ ꓫꓵꓽ ꓜꓽ_ ꓕꓯ ꓥ_ ꓟꓲ ꓬꓲꓸ ꓮꓽ ꓘꓶꓸ ꓜꓽ ꓟꓽ ꓑꓶꓸ ꓑꓶꓸ_ ꓔ_ ꓡꓳ꓿ ꓟꓽ ꓢꓲ ꓟꓽ ꓫꓬ ꓟ_ ꓐꓰ ꓟꓲ ꓠꓯ ꓗꓹ ꓛꓲ ꓓꓴ ꓧꓪꓺ_ ꓟ ꓟꓬꓱꓽ ꓔꓯ ꓬꓲ ꓡꓳꓸ ꓟꓳ ꓪ_ ꓡꓳ꓿ “ꓣꓳ-ꓟ ꓘꓴ ꓜꓲꓼ ꓞꓳ ꓠꓯꓸꓼ ꓗꓪ ꓬꓰ ꓔꓬ ꓟ ꓝꓴꓲ ꓐꓰ ꓖꓼ ꓟꓽ ꓔꓱꓹ ꓔꓱꓹ ꓟ ꓟꓬꓱꓽ ꓔꓯ ꓠꓽ꓾ ꓓꓵꓽ ꓙ ꓮ' ꓡꓰꓳ꓿ ꓛꓬꓼ ꓟꓵꓽ ꓐꓯ_ ꓟ ꓚꓵꓺ ꓚꓵꓺ ꓙꓳ_ ꓕꓯ ꓠꓽ꓾ ꓣꓳ-ꓟ ꓘꓴ ꓜꓲꓼ ꓞꓳ ꓠꓬ ꓛꓬꓼ ꓟꓵꓽ ꓖꓳ ꓟ ꓕꓯ ꓢꓲ ꓗꓪ ꓔꓶꓺ ꓔ ꓟ ꓥ ꓡꓳ꓾ ꓐꓰ꓾ ꓞꓳ ꓤ ꓐꓴ ꓐꓯ ꓔꓬ ꓖꓴ_ ꓡꓳ꓾” ꓐꓰ꓾ ꓡꓴ-ꓔꓷ ꓡꓰ ꓐꓳ ꓔ_ ꓡꓳ꓿ 

ꓒꓲ-ꓡ ꓓꓯꓺ ꓙꓱꓻ ꓗꓪ ꓔꓱꓹ ꓚꓵꓺ_ ꓟ ꓔꓯ ꓟꓳꓸ ꓖꓶ ꓓꓳ ꓡ_ ꓟ 

	“ꓒꓲ-ꓡ-ꓓꓯꓺ-ꓙꓱꓻ” (PILATE'S STAIRCASE) ꓐꓰ ꓟꓬꓱꓺ ꓔ ꓟ ꓓꓯꓺ ꓙꓱꓻ ꓔꓯ ꓛꓲꓺ ꓝꓲꓸ ꓖꓶꓽ ꓢꓲ ꓓꓯꓺ ꓡꓳꓹ ꓬꓰ ꓘꓴ ꓢꓴ ꓔꓯ ꓠꓬ ꓝꓴꓲꓹ ꓖ ꓖꓶ_ ꓥꓳ꓾ ꓐꓰ ꓒꓳꓹ ꓒꓶꓽ ꓪꓴꓸ ꓓꓵ ꓣꓱꓽ ꓢꓴ ꓡꓰ ꓐꓯ_ ꓡꓳ꓿ ꓕꓲ ꓠꓬꓲ ꓙꓳ_ ꓕꓯ ꓡꓴ-ꓔꓷ ꓠꓬ ꓓꓯꓺ ꓙꓱ ꓖꓳ ꓟ ꓗꓪ ꓓꓯꓺ ꓔꓬ ꓕꓯ꓾ “ꓙꓲ ꓫꓬ ꓢꓴ ꓠꓬ ꓙꓵꓻ ꓠꓲꓹ ꓗꓪ ꓐꓰ ꓢꓯꓸ ꓔꓬ ꓟꓶ_ ꓥꓳ꓾” (ꓣꓳ 1ꓽ 17) ꓐꓰ꓾ ꓘꓴꓻ_ ꓟ ꓢꓯꓼ ꓕꓲ ꓟ ꓔꓯ ꓑ ꓙ ꓪ_ ꓡꓳ꓿ ꓬꓲꓸ ꓢꓯꓼ ꓠꓬ ꓟꓴꓽ ꓖꓴꓽ ꓟꓶꓻ ꓢꓯꓼ_ ꓡꓰ ꓐꓰ ꓗꓹ_ ꓡꓳ꓿ ꓬꓲ ꓠꓬ ꓫꓸ ꓟꓲ ꓫ ꓔꓳ꓾ ꓙꓳꓺ_ ꓟꓲ ꓙꓳꓺ ꓢꓲ ꓦꓰꓼ ꓔꓴ ꓡ_ ꓡꓳ꓿ ꓢꓯꓼ ꓟꓬ ꓝꓸ ꓟꓶ ꓠꓹ ꓟ ꓐꓱ ꓶ ꓚꓲ ꓛꓬ ꓬꓰ_ ꓟ ꓟꓬꓱꓽ ꓔꓯ ꓪꓽ ꓪꓴꓽ ꓘꓳꓹ_ ꓟ ꓠꓬ꓾ ꓫꓴꓺ ꓡꓰ ꓓꓴ ꓥ ꓡꓳ꓾ ꓐꓯ_ ꓟ ꓔꓯ ꓖꓳ ꓕꓲ ꓠꓬꓲ ꓗꓪ ꓬꓲꓸ ꓢꓷꓸ ꓔꓲꓺ ꓢꓲꓽ ꓡꓰ_ ꓡꓳ꓿ ꓖꓳ ꓕꓲ ꓠꓬꓲ ꓗꓪ ꓐꓰ ꓬꓲ ꓠꓬ ꓣꓳ-ꓟ ꓘꓴ ꓜꓲ ꓞꓳ ꓔꓯ ꓐꓰ ꓧꓹ ꓗꓷ ꓢꓲ꓾ ꓖꓳ ꓗꓸ ꓠꓯ ꓣꓳ-ꓟ ꓘꓴ ꓜꓲꓼ ꓞꓳ ꓔꓯ ꓙ ꓡꓯ ꓘꓳ_ ꓟ ꓟꓽ ꓙꓳ꓾ ꓐꓰ ꓗꓷ ꓡꓰ_ ꓡꓳ꓿ 
	ꓡꓴ-ꓔꓷ ꓠꓬ ꓣꓳ-ꓟ ꓡꓳ ꓒꓱ ꓗꓪ ꓐꓰ ꓬꓲꓼ ꓡ ꓗꓷ ꓗ ꓠꓯ꓾ ꓟꓴꓺ ꓕꓲꓸ ꓟꓸ ꓟꓲ ꓙꓵꓽ ꓪꓴꓸ ꓛꓴꓽ (DOCTOR OF DIVINITY) ꓟꓶ_ ꓡꓳ꓿ ꓮ ꓟꓶ ꓠꓬ ꓬꓲ ꓠꓲꓹ ꓥꓳꓺ_ ꓟ ꓢꓲ ꓫꓬ ꓕꓳ ꓶ ꓔꓯ ꓗꓸ ꓘꓪ ꓘꓪ_ ꓐꓰ ꓢꓳꓺ ꓣꓴ ꓐ ꓡ_ ꓟ ꓝꓲ ꓥꓳ꓿ ꓒꓳꓹ ꓒꓶꓽ ꓐꓴ ꓙꓵꓻ ꓚꓱꓹ ꓔꓯ ꓟꓽ ꓚꓺ꓾ ꓢꓲ ꓫꓬ ꓕꓳ ꓶ ꓔꓯ ꓔꓱꓹ ꓔꓱꓹ_ ꓐꓰ ꓚꓺ ꓟꓸ ꓖꓶ ꓠꓹ ꓟ ꓬꓲꓸ ꓪꓵꓼ ꓗꓷ_ ꓡꓳ꓿ ꓬꓲ ꓠꓬ ꓮ ꓟꓶ ꓒꓳꓹ ꓒꓶ ꓕꓲ ꓣꓳ ꓟꓽ ꓥꓻꓳ꓿ ꓪꓴ-ꓢ ꓬꓲ ꓮ ꓣꓳ ꓜꓴ ꓔꓯ ꓚꓸ ꓖꓶ ꓠꓹ ꓟ ꓪꓴ-ꓢ ꓡꓰ ꓘꓴ ꓔ ꓢꓴ꓾ ꓪꓴ-ꓢ ꓐꓯ ꓘꓶ ꓚꓺ ꓟꓸ ꓖꓶ ꓢꓴ ꓝꓲ ꓓꓴ ꓕꓲ ꓣꓳ ꓒꓬꓱꓼ ꓡ ꓗꓷꓳ꓿ ꓪꓴ-ꓢ ꓐꓯ ꓘꓶ ꓠꓯꓸꓼ ꓗꓪ ꓬꓲꓸ ꓚꓰꓺ ꓜꓶꓻ ꓔ ꓟ ꓙꓵꓻ ꓚꓱꓹ ꓟꓽ ꓥ ꓠꓬ꓾ ꓠꓱꓸ ꓐꓯ ꓙꓵꓻ ꓚꓱꓹ ꓮ ꓡꓲ ꓡꓴ ꓫꓵꓽ ꓔꓯ ꓥ_ ꓟꓲ ꓙꓲ-ꓢꓴ ꓢꓲꓺ ꓤ ꓐꓴ ꓘꓳ ꓣꓴ ꓟꓽ ꓓ꓾ ꓐꓰ ꓬꓲ ꓡꓰ ꓕꓶꓻ ꓕꓶꓻ_ ꓡꓰꓽ ꓚꓺ ꓟꓸ ꓖꓶ_ ꓡꓳ꓿
	ꓠꓲꓹ ꓒꓵꓽ ꓠꓲꓹ ꓡꓱ ꓔꓬ ꓟ ꓞꓳ ꓜꓴ ꓞꓳ ꓟꓯꓼ ꓠꓬ ꓬꓲꓸ ꓚꓺ ꓟꓸ ꓖꓶ_ ꓟ ꓔꓯ ꓘꓳ ꓣꓴ_ ꓡꓳ꓿ ꓚꓬꓴꓹ ꓢꓲꓺ ꓒ ꓬꓲ ꓠꓵ ꓠꓲꓹ ꓟꓸ ꓟꓲꓽ_ ꓐꓰ꓾ ꓬꓰ-ꓢꓴ ꓫꓵꓽ ꓧꓳꓸ ꓡꓰ_ ꓟ ꓗꓪ ꓐꓰ ꓝꓴꓲꓹ ꓖ ꓖꓶ ꓟ_ ꓐꓰ ꓢꓲ ꓡꓲ ꓟ ꓟꓶ_ ꓟ ꓦ ꓡꓱ ꓐꓳ ꓓꓴ ꓕꓱ ꓟ ꓠꓽ꓾ ꓑ ꓫꓬ ꓐꓴ ꓔꓯ ꓠꓲꓹ ꓒꓴꓻ ꓡꓰ ꓝꓲ_ ꓡꓳ꓿ ꓕꓲ ꓟꓲ ꓠꓯ ꓡꓱꓸꓼ ꓔꓯ ꓡꓬꓸ ꓖꓶ ꓠꓹ ꓟ ꓠꓬꓲ ꓟꓳ ꓓꓴ ꓠꓬ꓾ ꓪꓴ-ꓔꓲ-ꓐ ꓗꓪ ꓣꓳꓺ ꓓꓳ ꓡ ꓗꓷꓳ꓿ 
	ꓖꓳ ꓡꓱ ꓥ_ ꓟꓲ ꓔꓱꓹ ꓟ_ ꓐꓰ ꓟꓽ ꓔꓱꓹ ꓟ ꓠꓬꓲ ꓗꓴꓸ ꓚꓸꓼ ꓗꓪ ꓔꓳꓹ ꓡꓯꓼ ꓘꓳ_ ꓟ ꓠꓬ ꓮ ꓕꓯ_ ꓟꓲ ꓙꓳ_ ꓡꓳ꓿ “ꓥꓪ ꓠꓬ ꓟꓲ ꓠꓯ ꓗꓪ ꓢꓲ ꓡꓲ ꓡꓰ ꓝꓲ ꓠꓹ ꓟ ꓡ_ ꓡꓳ ꓕꓽ ꓓꓵꓽ ꓙ꓿ ꓥꓪ ꓠꓬ ꓟꓲ ꓠꓯ ꓗꓪ ꓢꓲꓺ ꓡꓲꓺ ꓡꓰ ꓝꓲ ꓠꓹ ꓟ ꓡ_ ꓡꓳ ꓠꓽ ꓟꓽ ꓥ꓿ ꓮꓸ ꓕꓽ ꓔꓯꓹ ꓡ ꓠꓹ ꓟ ꓡ_ ꓡꓳ꓾” ꓐꓰ ꓬꓰ-ꓢꓴ ꓡꓰ ꓐꓯ ꓔꓲ ꓬꓰ ꓟ ꓐꓯ ꓘꓶꓽ ꓙꓳ_ ꓡꓳ (ꓟ 10ꓽ34)꓿ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓟꓬꓱꓽ ꓔꓯ ꓬꓰ ꓪꓴꓸ ꓔꓴ ꓗꓷ ꓗ ꓠꓯꓸ ꓮꓽ ꓟꓬꓹ ꓘꓳꓼ ꓟꓽ ꓙꓳ ꓕꓯ꓾ “ꓪꓴ-ꓢ ꓠꓬ ꓥꓪ ꓔꓯ ꓟꓲ ꓙꓬ ꓑꓵꓺ ꓙꓰ ꓠꓹ ꓟ ꓢꓯꓼ ꓖꓶ ꓔꓬ_ ꓡꓳ꓿ ꓥꓪ ꓠꓬ ꓢꓲꓺ ꓡꓲꓺ_ ꓐꓰ ꓔꓬ ꓠꓲꓹ ꓫꓵ_ ꓥ_ ꓟꓲ꓾ ꓪꓴ ꓢ ꓠꓬ ꓥꓪ ꓔꓯ ꓢꓴꓺ ꓔꓴ ꓡ ꓝꓲ_ ꓟ_ ꓐꓰ ꓒꓳꓹ ꓔꓳ_ ꓟ ꓟꓬꓱꓽ ꓠꓯꓸꓼ ꓗꓪ ꓧꓳꓽ ꓓꓵꓽ ꓙꓰ_ ꓡꓳ꓾” ꓐꓰ ꓡꓴ-ꓔꓷ ꓡꓰ ꓐꓯ_ ꓡꓳ꓿

ꓝꓴꓲ ꓞꓷꓹ ꓒꓬꓽ ꓪꓴꓽ_ ꓟ 

	ꓪꓴ-ꓢ ꓣꓱꓽ ꓛꓰ ꓔꓯ ꓠꓬ ꓣꓳ-ꓟ ꓘꓴ ꓜꓲ ꓞꓳ ꓡꓰ ꓖꓴꓽ ꓙꓴꓽ ꓕꓲ ꓫꓵꓽ_ ꓡꓰ ꓐꓰ ꓒꓬꓱꓼ ꓡ ꓝꓲ_ ꓡꓳ꓿ ꓣꓳ-ꓟ ꓡꓳ ꓒꓱ ꓗꓪ ꓫꓬꓹ ꓠ ꓗ_ ꓟ ꓢꓶ-ꓑꓲ-ꓔ (SAINT PETER) ꓢꓲ ꓫꓬ ꓦꓲ ꓐꓱ ꓶ ꓣꓱꓽ ꓛꓺ_ ꓟ ꓒꓴꓻ ꓤ ꓫꓵꓺ ꓤ ꓟꓶ ꓠꓹ ꓟ ꓐꓱ ꓶ꓾ ꓒꓳꓹ ꓒꓶꓽ ꓪꓴꓸ ꓓꓵ ꓣꓱꓽ ꓢꓴ ꓕꓵꓼ ꓪ ꓗꓪ ꓐꓰ ꓝꓴꓲ ꓞꓷꓹ ꓒꓬꓽ ꓔꓯ ꓪꓴꓽ_ ꓡꓳ꓿ ꓟꓽ ꓔꓱꓹ ꓟ ꓚꓱꓹ ꓗꓪ ꓐꓰ ꓒꓴꓻ ꓧꓪꓺ ꓢꓲ ꓪꓴ-ꓢ ꓦꓲ ꓫꓬꓹ ꓠꓹ ꓟ ꓬꓰ ꓔꓬ_ ꓡꓳ꓿ ꓕꓱ ꓟ ꓠꓽ ꓒꓳꓹ ꓒꓶꓽ ꓔꓯ ꓔꓳꓹ ꓢꓴ ꓐꓴ ꓐꓱ ꓶ ꓧꓪꓸ ꓡꓰ ꓚꓱꓹ ꓕꓲꓽ ꓟ ꓒꓬꓱꓼ ꓡ_ ꓡꓳ꓿ ꓕꓱ ꓟ ꓑꓶ ꓓꓴ ꓒꓳꓹ ꓒꓶꓽ ꓪꓴꓸ ꓓꓵ ꓣꓱꓽ ꓢꓴ ꓙꓵꓽ ꓪ_ ꓐꓰ ꓢ ꓕꓲꓸ ꓙꓳ_ ꓟ ꓬꓲꓸ ꓪꓴꓸ ꓛꓴꓽ ꓔꓯ ꓷꓹ ꓡꓵ ꓡꓰ ꓝꓲ_ ꓟ ꓒꓳꓹ ꓔꓳꓹ ꓓꓴ ꓓꓽ ꓟ ꓕꓲ ꓟ ꓒꓬꓱꓼ ꓡ ꓗꓷꓳ (ꓟ 21ꓽ 12)꓿ 
	ꓙꓬ-ꓟꓶ-ꓠꓲ ꓗꓪ ꓝꓴꓲ ꓞꓷꓹ ꓒꓬꓽ ꓪꓴꓽ ꓠꓹ ꓟ ꓒꓳꓹ ꓒꓶꓽ ꓪꓴꓸ ꓓꓵ ꓣꓱꓽ ꓢꓴ ꓡꓰ ꓢꓲꓺ ꓚꓰꓸ ꓔ ꓢꓴ ꓠꓬ ꓕꓲ-ꓜꓲ (TETZEL) ꓟꓬꓱꓺ ꓔ ꓢꓴ ꓕꓲ ꓣꓳ ꓥ ꓢꓲ꓾ ꓬꓲ ꓠꓬ ꓞꓳ ꓤ ꓐꓰ ꓪꓴ-ꓢ ꓕꓵꓼ ꓪ ꓔꓯ ꓛꓬꓻ ꓗꓷ ꓢꓴ ꓕꓲ ꓣꓳ ꓥ ꓡꓳ꓿ ꓖꓳ ꓡꓱ ꓥ_ ꓟ ꓬꓲ ꓝꓴꓲ ꓔꓯ ꓖ ꓖꓶ ꓗꓷ ꓢꓲ꓾ ꓒꓳꓹ ꓒꓶ ꓔꓶꓺ ꓙꓱꓼ ꓐꓲꓺ ꓜꓲꓼ ꓡꓰ ꓠꓹ ꓟ ꓐꓱ ꓶ ꓬꓲ ꓠꓬ ꓙꓬ-ꓟꓶ-ꓠꓲ ꓗꓪ ꓝꓴꓲ ꓞꓷꓹ ꓒꓬꓽ ꓪꓴꓽ_ ꓡꓳ꓿ ꓬꓲ ꓠꓬ ꓟꓽ ꓢꓷ ꓢꓴ_ ꓐꓰ ꓦꓰꓽ ꓠꓲꓹ ꓟꓽ ꓙꓳ ꓢꓴ ꓔꓯ ꓗꓶꓸ ꓢꓲ ꓝꓴꓲ ꓞꓷꓹ ꓒꓬꓽ ꓪꓴꓽ_ ꓡꓳ꓿ ꓮ ꓧꓪꓹ ꓑ ꓫꓬ ꓐꓴ ꓔꓯ ꓢꓲ ꓫꓬ ꓕꓳ ꓶ ꓙꓳ_ ꓥꓳ ꓐꓯ_ ꓕꓯ ꓠꓽ꓾ ꓖꓳ ꓕꓲ ꓣꓳ ꓗꓶꓸ_ ꓟ ꓪꓺ ꓗꓪ ꓟꓽ ꓪꓴꓻ ꓡꓰ ꓡꓳ ꓫꓵꓽ ꓥ ꓡꓳ꓿ ꓖꓳ ꓡꓱ ꓥ_ ꓟꓲ ꓬꓲ ꓪ ꓔꓯ ꓢꓲ ꓫꓬ ꓕꓳ ꓶ ꓟꓽ ꓙꓳ꓿ 
	ꓕꓲ-ꓜꓲ ꓠꓬ ꓡꓳ ꓒꓱ ꓕꓲ ꓟ ꓗꓪ ꓓꓵꓽ ꓙꓰ_ ꓕ ꓑꓳꓸ꓾ ꓬꓲ ꓟꓲ ꓙꓬ ꓗꓪ ꓝꓲ ꓓꓴ ꓕꓲ ꓣꓳ ꓝꓲ ꓩꓴ ꓗꓷ ꓢꓲ꓾ ꓖꓳ ꓕꓲ ꓣꓳ ꓡꓰ “ꓐꓹ ꓐ ꓪꓴ-ꓢ ꓗꓪ ꓐꓰ ꓡ_ ꓟ ꓣꓱꓽ ꓛꓰꓽ ꓠꓬ ꓡꓳ ꓒꓱ ꓗ ꓘꓶꓽ ꓗꓪ ꓛꓲ ꓡꓻꓳ꓾” ꓐꓰ ꓘꓴꓻ_ ꓡꓳ꓿ ꓪꓴ-ꓢ ꓔꓯ ꓟꓽ ꓒꓵꓽ ꓟꓽ ꓚꓬ ꓬꓰ ꓔꓬ ꓢꓴ ꓖꓳ ꓕꓲ ꓣꓳ ꓔꓯ ꓑ ꓫꓬ ꓐꓴ ꓡꓰ ꓪꓴ-ꓢ ꓔꓯ ꓘꓳ ꓣꓴ_ ꓟ_ ꓡꓰ ꓐꓰ ꓘꓳ ꓣꓴ_ ꓡꓳ꓿ ꓕꓲ-ꓜꓲ ꓠꓬ ꓢꓲ ꓫꓬ ꓦꓲ ꓟꓲ ꓕꓯ ꓗꓪ ꓟ ꓮꓽ ꓟꓴꓹ ꓟꓴ ꓟ ꓠꓬꓲ ꓖꓴ ꓗꓪ ꓦꓰꓼ ꓔ ꓢꓲ꓾ ꓝꓴꓲ ꓞꓷꓹ ꓒꓬꓽ ꓔꓯ ꓠꓬ ꓪꓴ-ꓢ ꓔꓯ_ ꓐꓰ ꓡ_ ꓟ ꓒꓵꓽ_ ꓟ ꓣꓱꓽ ꓛꓰ ꓥ ꓟ_ ꓡꓰ ꓐꓰ ꓓꓳꓹ ꓟꓴ_ ꓡꓳ꓿ ꓝꓴꓲ ꓞꓷꓹ ꓒꓬꓽ ꓕꓱ ꓟ ꓪꓴꓻ ꓔ ꓢꓴ ꓠꓬ꓾ ꓡ ꓠꓹ ꓟ ꓦꓬ ꓠꓬꓲ ꓗꓪ ꓛꓬꓻ ꓗꓷ ꓠꓹ ꓟ ꓝꓴꓲ ꓔꓯ ꓥ_ ꓟꓲ ꓖꓽ ꓖꓶ ꓟꓶ_ ꓡꓳ꓿ ꓓꓵꓽ ꓙ ꓒꓳꓹ ꓬꓲꓼ ꓡ_ ꓟ_ ꓟꓲ ꓙꓳꓻ ꓟꓽ ꓛꓵꓻꓳ꓾ ꓐꓰ꓾ ꓐꓯ_ ꓡꓳ꓿ ꓝꓮꓲ ꓝꓴꓲꓹ ꓞꓷꓹ ꓒꓬꓽ ꓠꓬ ꓫꓵꓻ ꓢꓴ ꓔꓯ ꓥ_ ꓟꓲ ꓚꓬꓴꓹ ꓐ ꓡ_ ꓡꓳ꓾ ꓐꓯ_ ꓡꓳ꓿ ꓫꓵꓻ ꓢꓴ ꓐꓱ ꓶ ꓝꓴꓲ ꓞꓷꓹ ꓒꓬꓽ ꓪꓴꓻ ꓢꓲ꓾ ꓒꓴꓻ ꓖꓳ ꓟ ꓒꓴꓻ ꓝꓲꓸ ꓖꓶꓽ ꓗꓪ ꓗꓶ ꓗꓷ_ ꓕꓯ꓾ ꓥ ꓠꓬ ꓝꓲꓸ ꓖꓶꓽ ꓗꓪ ꓒꓴꓻ ꓞꓰꓻ ꓓꓵꓽ ꓡꓰ_ ꓟ ꓢꓯꓼ ꓓꓳꓺ ꓡ_ ꓕꓲ ꓑꓹ ꓗꓪ꓾ ꓫꓵꓻ ꓢꓴ ꓖꓳ ꓕꓲ ꓣꓳ ꓠꓬ ꓛꓬꓼ ꓟꓵꓽ ꓗꓪ ꓐꓰ ꓓꓳꓺ ꓡ ꓢꓲ ꓟꓴꓽ ꓗꓪ ꓙ ꓖꓴ ꓗꓪ ꓫꓱꓽ ꓙꓰ_ ꓡꓳ꓾ ꓐꓯ_ ꓡꓳ꓿ (ꓝꓲ 8ꓽ 20)ꓸ 
	ꓖꓳ ꓡꓱ ꓢꓲ ꓕꓲ-ꓜꓲ ꓒꓴꓻ ꓝꓲꓸ ꓖꓶꓽ ꓗꓪ ꓠꓬ ꓒꓴꓻ ꓮꓽ ꓟꓬꓹ ꓓꓵꓽ ꓡ_ ꓡꓳ꓿ ꓕꓲ ꓞꓲꓼ ꓕꓲ ꓑ ꓟ ꓢꓯꓼ ꓟꓬ ꓔꓯ ꓒꓴꓻ ꓡꓰ ꓪꓴꓻ_ ꓟ ꓠꓽ꓾ ꓓꓵꓽ ꓙ ꓒꓳꓹ ꓬꓲꓼ ꓡ_ ꓟ꓾ ꓙꓵꓻ ꓠꓲꓹ_ ꓐꓰ ꓝꓴꓲ ꓔꓯ ꓔꓳꓹ_ ꓟ ꓚꓱꓹ ꓗꓪ ꓐꓰ ꓟꓶ_ ꓟ ꓕꓯ ꓢꓲ ꓢꓻ_ ꓡꓳ꓿ 
	ꓡꓴ-ꓔꓷ ꓠꓬ ꓮꓽ ꓘꓶꓸ ꓙꓳꓺ ꓦꓲꓸ ꓡꓰ_ ꓡꓳ꓿ ꓬꓲꓸ ꓘꓴ ꓜꓲꓼ ꓞꓳ ꓮꓽ ꓟꓬꓹ ꓠꓬ ꓝꓴꓲ ꓞꓷꓹ ꓒꓬꓽ ꓖꓳ ꓟ ꓔꓯ ꓪꓴꓻ ꓗꓷꓳ꓿ ꓟꓽ ꓟꓶ ꓫꓵ ꓕꓯ ꓝꓴꓲ ꓞꓷꓹ ꓒꓬꓽ ꓪꓴꓻ ꓔ ꓢꓴ ꓖꓳ ꓕꓲ ꓧꓳꓽ ꓠꓬ ꓡꓴ-ꓔꓷ ꓔꓯ ꓡ ꓢꓲ꓾ ꓝꓴꓲ ꓖ ꓖꓶ ꓡ ꓠꓹ ꓟ ꓖꓶꓻ ꓬꓲꓼ_ ꓡꓳ꓿ ꓬꓲ ꓪ ꓖꓳ ꓡꓱ ꓖꓶꓻ ꓬꓲꓼ_ ꓟ ꓠꓽ꓾ ꓚꓵꓺ ꓚꓵꓺ ꓠꓲꓹ ꓟ ꓠꓯꓸꓼ ꓗꓪ ꓓꓵꓽ ꓙ ꓒꓳꓹ ꓬꓲꓼ ꓡ ꓢꓲ ꓖꓶꓻ ꓬꓲꓼ_ ꓟ ꓟꓽ ꓥ꓿ ꓝꓴꓲ ꓞꓷꓹ ꓒꓬꓽ ꓪꓴꓻ ꓔ ꓠꓬꓲ꓾ ꓪꓴꓻ ꓔ ꓟ_ ꓡꓰ ꓐꓰ ꓖ ꓖꓶ ꓟꓶ ꓠꓹ ꓟ ꓓꓰꓽ ꓔꓬ ꓟ ꓥ ꓡꓳ꓿ ꓓꓵꓽ ꓙ ꓒꓳꓹ ꓬꓲꓼ ꓡ_ ꓟ_ ꓐꓰ ꓑꓶꓸ ꓡꓰ_ ꓟ ꓟꓽ ꓙꓳ ꓕꓯ ꓠꓽ꓾ ꓐꓬꓺ ꓡꓰ ꓛꓵꓽ ꓡꓰ ꓓꓴ_ ꓡꓰꓽ ꓥ ꓡꓳ꓾ ꓐꓰ ꓡꓴ-ꓔꓷ ꓡꓰ ꓬꓲ ꓪ ꓔꓯ ꓐꓯ ꓖꓶ_ ꓡꓳ꓿ ꓖꓳ ꓡꓱ ꓠꓬꓲ ꓬꓲ ꓪ ꓠꓬ ꓕꓲ-ꓜꓲ ꓔꓯ ꓙꓰ ꓢꓲ꓾ ꓬꓲ ꓪ ꓟꓸ ꓒ ꓡꓰ ꓝꓴꓲ ꓞꓷꓹ ꓒꓬꓽ ꓔꓯ ꓟꓽ ꓘꓳ ꓣꓴ ꓟ ꓙ ꓖꓴ ꓐꓯ ꓟꓸ ꓖꓶ_ ꓡꓳ꓿ ꓕꓲ ꓐꓱ ꓢꓴ ꓠꓬ ꓬꓲ ꓪ ꓖꓶ ꓔ ꓟ ꓒꓴꓻ ꓝꓮꓲ ꓡꓲꓸ ꓖꓶ ꓡ ꓠꓹ ꓟ ꓠꓲꓹ ꓪꓴꓽ ꓪꓴꓽ_ ꓐꓰ ꓕꓲ-ꓜꓲ ꓔꓯ ꓓꓰꓽ_ ꓡꓳ꓿ ꓖꓳ ꓕꓯ ꓕꓲ-ꓜꓲ ꓠꓬ ꓠꓲꓹ ꓟ ꓦꓶꓻ ꓢꓲ꓾ ꓙꓱꓽ ꓕꓼ_ ꓡꓳ꓿ ꓖꓳ ꓗ ꓠꓯ ꓕꓲ-ꓜꓲ ꓐꓴ ꓕꓲ ꓜꓴ ꓠꓬ ꓑ ꓫꓬꓼ ꓢꓲꓹ ꓪꓰ ꓐꓱꓺ ꓗꓪ ꓔꓬ ꓢꓲ꓾ “ꓢꓲ ꓫꓬꓹ ꓟ ꓝꓴꓲ ꓞꓷꓹ ꓒꓬꓽ ꓔꓯ ꓔꓳꓹ ꓢꓴ ꓔꓯ ꓠꓬ ꓮꓸ ꓔꓳꓸ ꓛꓴ ꓠꓹ ꓟ ꓒꓳꓹ ꓒꓶꓽ ꓪꓴꓸ ꓓꓵ ꓣꓱꓽ ꓢꓴ ꓡꓰ ꓕꓵꓼ ꓪ ꓖꓶ ꓔ_ ꓡꓳ꓾” ꓐꓰ ꓐꓯ ꓒꓬꓱꓺ_ ꓡꓳ꓿ 

ꓡꓴ-ꓔꓷ ꓟꓬꓱꓽ ꓬꓰ ꓪꓴꓸ ꓔꓴ_ ꓟ

	ꓡꓴ-ꓔꓷ ꓡꓰ ꓬꓲꓼ ꓠꓬꓲꓸ ꓖꓶ_ ꓟ ꓐꓯ ꓘꓶ ꓔꓯ ꓠꓬ ꓢꓽ ꓡ ꓕꓯ ꓢꓲ ꓗꓪ ꓐꓰ ꓑ ꓙ ꓪ ꓔꓬ_ ꓥꓳ꓿ ꓝꓴꓲ ꓑꓶ ꓓꓴ ꓒꓬꓱꓼ ꓡ_ ꓟ ꓐꓬꓺ ꓡꓰ ꓓꓴ ꓔꓯ ꓖꓴꓺ ꓟꓸ ꓖꓶ ꓢꓲ꓾ ꓝꓴꓲ ꓖ ꓖꓶ ꓟꓶ ꓠꓹ ꓟ_ ꓐꓰ ꓐꓯ ꓟꓴ ꓗꓪ ꓐꓰ ꓡꓲꓹ ꓗꓷ ꓠꓹ ꓟ ꓠꓬ ꓚꓲꓸ ꓛꓬ ꓢꓯꓼ ꓕꓵꓼ ꓣꓱꓽ ꓬꓰ_ ꓟ ꓙꓲꓻ_ ꓟ ꓟꓬꓱꓽ ꓗꓪ ꓐꓰ ꓟꓽ ꓥ꓾ ꓐꓰ ꓟꓸ ꓖꓶ_ ꓡꓳ꓿ ꓝꓮꓲ ꓪꓴ-ꓢ ꓟꓲ ꓙꓬ ꓗꓪ ꓓꓵꓽ ꓙ ꓒꓳꓹ ꓬꓲꓼ ꓡ ꓢꓲ꓾ ꓙꓲ-ꓢꓴ ꓔꓯ ꓙꓵꓻ_ ꓟ ꓗꓪ ꓐꓰ_ ꓡꓰꓽ ꓢꓯꓼ ꓟꓬ ꓝꓸ ꓟꓶ_ ꓟ ꓙ ꓖꓴ_ ꓐꓰ꓾ ꓣꓱꓽ ꓛꓰ ꓠꓬ ꓬꓲꓸ ꓒꓵꓽ ꓟꓽ ꓐꓶꓻ ꓛꓵ ꓟ ꓥ ꓢꓲ ꓒꓴꓻ ꓫꓵꓺ ꓡꓰ ꓪꓴꓻ ꓟꓶ ꓟꓽ ꓓ ꓟ ꓙ ꓖꓴ_ ꓐꓰ꓾ ꓝꓴꓲ ꓞꓷꓹ ꓒꓬꓽ ꓔꓯ ꓪꓴꓻ_ ꓟ ꓠꓽ ꓗꓷ ꓢꓲ꓾ ꓡꓯ ꓐꓳ ꓔꓶ ꓓꓴ ꓗꓪ ꓫꓵꓻ ꓙ ꓢꓴ ꓙꓲ-ꓢꓴ ꓔꓯ ꓦ ꓡꓱ ꓠ ꓗ_ ꓟ ꓙ ꓖꓴ꓾ ꓕꓱ ꓟꓬ ꓫꓵꓽ ꓑ ꓫꓬꓼ ꓐꓴ ꓔꓯ ꓚꓴꓽ ꓬꓲꓹ ꓖꓶ_ ꓡꓳ꓿ ꓡꓴ-ꓔꓷ ꓡꓰ ꓬꓲ ꓔꓳꓹ ꓜꓳꓽ ꓗꓳ ꓡ_ ꓟ ꓫꓵꓽ ꓪꓴ ꓔꓯ ꓐꓯ ꓟꓸ ꓖꓶ ꓢꓲ꓾ ꓬꓲ ꓚꓲ ꓛꓬ ꓠꓬ ꓙꓲ-ꓢꓴ ꓔꓯ ꓦ ꓡꓱ ꓗꓷ ꓕꓯ ꓢꓲ_ ꓡꓰꓽ ꓢꓲꓺ ꓡꓲ ꓗꓹ ꓛꓲ_ ꓟ ꓘꓳ ꓣꓴ ꓟꓶ_ ꓡꓳ꓾ ꓐꓰ ꓐꓯ ꓟꓸ ꓖꓶ_ ꓡꓳ꓿ 
	ꓕꓲ-ꓜꓲ ꓠꓬ ꓪꓴ-ꓢ ꓔꓯ ꓙꓳꓺ ꓒꓵꓽ ꓗꓶꓸ ꓗꓶꓸ ꓔꓬ ꓠꓬꓲ꓾ ꓪ ꓜꓲ ꓕꓳꓹ ꓕꓲꓺ_ ꓟ ꓚꓱꓹ ꓗꓪ ꓐꓰ ꓬꓲ ꓔꓯ ꓔꓳꓹ ꓠꓹ ꓟ ꓡꓴ-ꓔꓷ ꓓꓵ ꓙ ꓞꓷꓹ ꓗꓷ_ ꓡꓳ꓿ ꓪꓴ-ꓔꓲ-ꓐ ꓗꓪ ꓟ ꓧꓪꓸ-ꓒꓱ ꓘꓴ ꓜꓲꓼ ꓞꓳ ꓗꓪ꓾ ꓢꓲ ꓫꓬ ꓟ ꓦꓬ ꓠꓬꓲ ꓗꓪ ꓑ ꓫꓬ ꓐꓴ ꓔꓯ ꓪꓴꓸ ꓓꓵ ꓕꓱꓼ ꓝꓲ_ ꓐꓰ ꓗꓶ ꓔ ꓟ ꓢꓶꓽ ꓛꓲ_ ꓐꓰ ꓪꓴꓸ ꓗꓴꓺ ꓟ ꓓꓯꓹ_ ꓡꓳ꓿ ꓪꓳꓽ ꓔꓳ_ ꓐꓰ ꓪꓴꓸ ꓗꓴ ꓟ ꓖꓳ ꓟ ꓔꓯ ꓟꓳꓸ ꓖꓶ_ ꓟ ꓦꓬ ꓠꓬꓲ ꓗꓪ ꓝꓴꓲ ꓣꓷꓠ ꓢꓴ ꓮꓽ ꓙꓵꓽ ꓔꓯ ꓝꓴꓲ ꓖ ꓖꓶ_ ꓡꓳ꓿ ꓮꓽ ꓘꓶꓸ ꓬꓳꓹ ꓚꓲꓽ_ ꓟ ꓦꓬ ꓠꓬꓲ ꓕꓲ ꓠꓬꓲ ꓥ ꓟ꓾ “ꓢꓲ-ꓫꓬ-ꓢꓴ-ꓐꓴ-ꓦꓬ-ꓠꓬꓲ” ꓥ_ ꓟꓲ ꓠꓶꓽ ꓡ ꓔꓬ_ ꓡꓳ꓿ ꓡꓴ-ꓔꓷ ꓠꓬ ꓪ ꓘꓴ ꓦꓲ ꓗꓪ ꓙꓰ ꓔꓬ ꓟ ꓞꓳ ꓤ ꓐꓴ_ ꓐꓰ ꓕꓲ ꓛꓳꓻꓼ ꓫꓱꓽ ꓙꓰ ꓢꓲ꓾ ꓝꓴꓲ ꓞꓷꓹ ꓒꓬꓽ ꓔꓯ ꓔꓳꓹ_ ꓟ ꓐꓯ ꓘꓶꓽ 95 ꓘꓶꓽ ꓔꓯ ꓪ ꓘꓴ ꓦꓲ ꓗ ꓘꓶꓽ ꓗꓪ ꓐꓳꓺ ꓥꓳꓸ ꓗꓷ_ ꓡꓳ꓿ 
	ꓬꓲ ꓡꓰ ꓐꓳꓺ ꓔ ꓟ ꓐꓯ ꓘꓶ ꓔꓯ ꓟꓵꓽ ꓗꓳꓹ ꓓꓵ ꓓꓵ ꓗꓪ ꓟ ꓞꓳ ꓤ ꓮꓽ ꓟꓬꓹ ꓠꓲꓹ ꓒꓴ_ ꓡꓳ꓿ ꓐꓯ ꓘꓶ ꓖꓳ 95 ꓘꓶꓽ ꓔꓯ ꓡꓳꓸ ꓟꓳ ꓗꓷ ꓢꓴ ꓠꓬ꓾ ꓠꓱꓸ ꓐꓯ ꓢꓴ ꓔꓯ ꓕꓲꓽ ꓝꓸ ꓐꓯ ꓟꓸ ꓖꓶ_ ꓡꓳ꓿ ꓕꓲ ꓡꓳ ꓒꓱ ꓡꓱꓸꓼ ꓫꓵꓽ ꓫꓵꓽ ꓪꓽ ꓪꓽ ꓗꓷ ꓡꓰ_ ꓡꓳ꓿ ꓝꓴꓲ ꓖ ꓖꓶ ꓐ ꓡ_ ꓟ_ ꓐꓰ ꓝꓴꓲ ꓔꓯ ꓣꓴ ꓦ ꓗꓷ ꓐ ꓡ_ ꓟ ꓙꓵꓽ ꓪ ꓠꓬ꓾ ꓒꓳꓹ ꓒꓶꓽ_ ꓐꓰ ꓕꓲ ꓛꓳꓻꓼ꓾ ꓠꓱꓸ ꓐꓯ ꓞꓳ ꓤ ꓮ ꓡꓲ ꓕꓲ ꓣꓳ ꓔꓯ_ ꓟꓲ ꓟꓽ ꓙꓳ꓾ ꓐꓯ_ ꓟ ꓔꓯ ꓐꓯ ꓘꓶ ꓖꓳ 95 ꓘꓶꓽ ꓡꓰ ꓔꓲꓺ ꓢꓲꓽ ꓡꓰ ꓝꓲ_ ꓡꓳ꓿ ꓓꓵꓽ ꓙ ꓒꓳꓹ ꓬꓲꓼ ꓡ_ ꓟ_ ꓐꓰ ꓙꓵꓻ ꓠꓲꓹ ꓗꓪ ꓐꓰ ꓪꓴ-ꓢ ꓔꓯ_ ꓐꓰ ꓡ_ ꓟ ꓣꓱꓽ ꓛꓰ ꓔꓯ ꓬꓲꓸ ꓒꓵꓽ ꓟꓽ ꓐꓶꓻ ꓛꓵ ꓛꓵ ꓟꓶꓺ ꓓ_ ꓡꓳ꓾ ꓐꓯ_ ꓟ ꓔꓯ ꓔꓲꓺ ꓢꓲꓽ ꓡꓰ ꓝꓲ_ ꓡꓳ꓿ 
	ꓡꓴ-ꓔꓷ ꓡꓰ ꓐꓳ ꓔ ꓟ ꓐꓯ ꓘꓶ 95 ꓘꓶꓽ ꓠꓬ ꓙꓬ-ꓟꓶ-ꓠꓲ ꓗꓪ ꓞꓼ꓾ ꓐꓰ ꓕꓲ ꓟꓵꓽ ꓡꓱꓸꓼ ꓒꓬꓱꓺ ꓙꓰ_ ꓡꓳ꓿ ꓮꓽ ꓟꓬꓹ ꓠꓽ ꓟꓽ ꓙꓳ ꓕꓯ_ ꓡꓰ ꓐꓯ ꓘꓶ ꓖꓳ ꓟ ꓠꓬ ꓬꓴ-ꓣꓳ-ꓑ ꓕꓲ ꓟꓵꓽ ꓡꓱꓸꓼ ꓗꓪ ꓒꓬꓱꓺ ꓙꓰ_ ꓡꓳ꓿ ꓣꓳ-ꓟ ꓘꓴ ꓜꓲꓼ ꓞꓳ ꓔꓯ ꓠꓷꓼ ꓢꓴ ꓮꓽ ꓟꓬꓹ ꓥ_ ꓟꓲ꓾ ꓐꓯ ꓘꓶ ꓖꓳ ꓟ ꓠꓯꓸꓼ ꓗꓪ ꓪꓴ-ꓢ ꓢꓯꓼ ꓓꓯꓹ_ ꓡꓳ꓾ ꓐꓰ ꓐꓯ ꓢꓲ ꓗꓹ ꓛꓲ ꓛꓲ_ ꓡꓰꓽ ꓵꓺ_ ꓡꓳ꓿ ꓣꓳ-ꓟ ꓘꓴ ꓜꓲꓼ ꓞꓳ ꓡꓰ ꓬꓰ ꓔꓬ ꓟ ꓟꓽ ꓙꓲ ꓟꓽ ꓜꓳꓽ ꓟ ꓔꓯ ꓠꓽ ꓡꓰ ꓝꓲ ꓠꓹ ꓟ ꓪꓴ-ꓢ ꓡꓯ ꓒꓯꓹ ꓛꓱꓺ ꓓꓳ ꓡꓻꓳ꓾ ꓐꓰ꓾ ꓬꓲ ꓪ ꓘꓳ ꓣꓴ_ ꓡꓳ꓿ ꓘꓴ ꓜꓲꓼ ꓞꓳ ꓡꓰ ꓐꓯ ꓞꓷꓹ ꓔ ꓟ ꓕꓵꓼ ꓪ ꓔꓯ ꓤ' ꓖꓶ (ꓙꓵꓺ ꓖꓶ) ꓡ ꓠꓹ ꓟ ꓓꓰꓽ_ ꓕꓯ꓾ ꓟꓽ ꓤ' ꓖꓶ ꓡ ꓢꓴ ꓖꓳ ꓕꓲ ꓧꓳꓽ ꓙꓵꓽ ꓪ ꓔꓯ ꓢꓯꓼ ꓐꓽ ꓡꓰ ꓝꓲ ꓠꓬꓲ꓾ ꓐꓯ ꓟꓴ ꓫꓬꓹ ꓒ ꓐꓴ ꓥ_ ꓟꓲ ꓟꓽ ꓪꓳꓹꓼ ꓐꓰ ꓗꓹ ꓛꓲ ꓔꓬ_ ꓡꓳ꓿ 
	ꓚꓲ ꓛꓬ ꓙꓲꓻ ꓖꓴ ꓔꓯ ꓐꓬꓺ ꓡꓰ ꓝꓲ_ ꓐꓰ ꓗꓹ ꓠꓬꓲ꓾ ꓘꓴ ꓜꓲꓼ ꓞꓳ ꓪꓴꓸ ꓓꓵ ꓣꓱꓽ ꓢꓴ ꓐꓴ ꓠꓬ ꓮꓽ ꓘꓶꓸ ꓠꓲꓹ ꓟ ꓦꓶꓻ_ ꓡꓳ꓿ ꓡꓴ-ꓔꓷ ꓠꓬ ꓔꓰꓹ ꓔꓰꓹ_ ꓡꓰꓽ ꓓꓰꓺ_ ꓟ ꓔꓳꓹ ꓜꓳꓽ ꓪ_ ꓡꓳ꓿ “ꓡ ꓞꓳ ꓕꓲ ꓣꓳ ꓠꓬ ꓓꓰꓺ ꓓꓴ ꓟꓽ ꓔꓳꓹ ꓜꓳꓽ ꓜꓳꓽ ꓐꓰ ꓙꓵꓻ ꓚꓱꓹ ꓬꓲꓸ ꓫꓵꓼ ꓕꓲ ꓫꓵꓽ ꓔꓯ ꓚꓺ ꓟꓸ ꓖꓶ_ ꓟ ꓟꓽ ꓙꓳ ꓠꓬꓲ꓾ ꓐꓯ_ ꓟ ꓔꓯ ꓟꓽ ꓢꓷ ꓡ? ꓬꓰ-ꓢꓴ_ ꓐꓰ ꓝꓲ ꓓꓴ ꓐꓴ ꓠꓬ ꓮꓸ ꓫꓵꓽ ꓑꓶ ꓓꓴ ꓢꓴ ꓡꓰ ꓢꓰꓼ_ ꓟ ꓔꓳꓹ ꓜꓳꓽ_ ꓡ? ꓬꓲ ꓪ ꓠꓬ ꓮꓽ ꓠꓱꓺ ꓟ ꓚꓴꓽ ꓬꓲꓹ ꓔꓯ ꓟꓽ ꓧꓪꓺ ꓠꓬꓲ ꓥ ꓡꓳ꓾” ꓐꓰ ꓡꓴ-ꓔꓷ ꓡꓰ ꓒꓳꓹ ꓖꓶ_ ꓡꓳ꓿ (ꓒꓳꓹ ꓒꓶꓽ ꓔꓯ ꓚꓴꓽ ꓬꓲꓹ ꓟꓽ ꓧꓪꓺ ꓢꓲ꓾ ꓙꓵꓻ ꓚꓱꓹ ꓬꓲꓸ ꓫꓵꓼ ꓕꓲ ꓫꓵꓽ ꓔꓯ ꓚꓺ ꓟꓸ ꓖꓶ ꓗꓷ ꓠꓬꓲ꓾ ꓓꓰꓺ ꓢꓴ ꓟꓽ ꓙꓳ ꓐꓰ ꓟꓽ ꓗꓷ ꓡꓰ꓿ ꓢꓲꓺ ꓒ ꓬꓰ-ꓢꓴ_ ꓐꓰ ꓝꓲ ꓓꓴ ꓐꓴ ꓥ_ ꓟꓲ ꓬꓴ-ꓔ ꓢꓳꓺ ꓔꓯ ꓚꓴꓽ ꓬꓲꓹ ꓟꓽ ꓧꓪꓺ ꓧꓪꓺ꓾ ꓙꓵꓻ ꓚꓱꓹ ꓬꓲ ꓫꓵꓼ ꓕꓲ ꓫꓵꓽ ꓔꓯ ꓚꓺ ꓟꓸ ꓖꓶ ꓗꓷ ꓠꓬꓲ꓾ ꓬꓲ ꓪ ꓔꓯ ꓥ_ ꓟꓲ ꓢꓰꓼ ꓗꓷ_ ꓡꓳ꓾ ꓐꓰ ꓐꓯ ꓔꓬ ꓟ ꓥꓳ꓿)
	ꓛꓴꓽ ꓙꓳ ꓢꓴ ꓡꓰ ꓙꓽ ꓘꓶꓽ_ ꓟ꓾ ꓡꓴ-ꓔꓷ ꓬꓲ ꓔꓶꓺ ꓙꓱꓼ ꓠꓬ ꓟꓽ ꓔꓱꓹ ꓐꓰ ꓓꓰꓺ_ ꓟ꓾ ꓬꓲ ꓞꓳ ꓙꓳ ꓫꓱꓹ ꓔꓯ ꓙꓽ ꓘꓶꓽ_ ꓟ ꓠꓬ ꓬꓲꓻ ꓡꓯꓼ ꓟꓰꓼ ꓡꓰ ꓐꓰ ꓡꓴ-ꓔꓷ ꓔꓯ ꓓꓶꓽ ꓡ_ ꓡꓳ꓿ ꓧꓳꓽ ꓪꓴꓸ ꓟꓴ ꓢꓴ ꓐꓴ ꓠꓬ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓟꓬꓱꓽ ꓗꓪ ꓔꓺ ꓡ_ ꓥꓳ꓾ ꓐꓰ꓾ ꓙꓵꓻ ꓢꓲ꓾ ꓘꓴ ꓜꓲꓼ ꓞꓳ ꓐꓱ ꓶ ꓠꓯꓼ ꓠꓬꓲ ꓟꓳ ꓓꓴ ꓣꓳꓺ ꓡ_ ꓥꓳ꓾ ꓐꓰ ꓡꓴ-ꓔꓷ ꓠꓬ ꓠꓲꓹ ꓟ ꓦ ꓐꓬꓱꓽ ꓡꓳꓸ ꓟꓳ ꓔꓬ ꓡꓳ꓿
	ꓖꓳ ꓡꓱ ꓥ_ ꓟꓲ ꓬꓲ ꓔꓯ ꓢꓯꓼ ꓖꓶ_ ꓟ ꓢꓯꓼ ꓠꓬ ꓡꓶꓸ ꓑꓺ ꓙꓰ ꓢꓲ꓾ ꓬꓲ ꓔꓯ ꓙ ꓘꓶꓽ_ ꓟ ꓢꓯꓼ ꓒꓬꓱꓼ ꓡ_ ꓡꓳ꓿ ꓔꓱꓹ ꓚꓵꓺ_ ꓟ ꓐꓯ ꓘꓶꓽ ꓔꓯ ꓘꓳ ꓣꓴ_ ꓟ ꓗꓪ ꓐꓰ ꓣꓳ-ꓟ ꓢꓳꓺ ꓙꓵꓽ ꓪ ꓔꓯ ꓢꓯꓼ ꓐꓽ ꓡꓰ ꓝꓲ_ ꓟ_ ꓐꓰ꓾ ꓘꓴ ꓜꓲꓼ ꓞꓳ ꓒꓴꓻ ꓠꓲꓸ ꓡꓰ_ ꓟ_ ꓐꓰ꓾ ꓘꓴ ꓜꓲ ꓞꓳ ꓪꓴꓸ ꓓꓵ ꓣꓱꓽ ꓢꓴ ꓐꓴ ꓥ_ ꓟꓲ ꓧꓶꓸ ꓕꓯ ꓟ_ ꓡꓰ ꓐꓰ ꓟꓽ ꓔꓬꓹ ꓢꓻ꓾ ꓐꓰ ꓗꓷ ꓡꓰ_ ꓟ ꓔꓯ ꓗꓴꓷꓼ ꓙꓵꓽ ꓢꓴ_ ꓐꓰ ꓦ ꓡꓱ ꓚꓱꓹ ꓪꓴꓸ ꓓꓵ ꓣꓱꓽ ꓢꓴ ꓐꓴ ꓡꓳꓸ ꓟꓳ ꓡꓰ_ ꓡꓳ꓿ ꓢꓯꓼ ꓟꓬ ꓝꓸ ꓟꓶ ꓠꓹ ꓟ ꓐꓱ ꓶ ꓬꓰ-ꓢꓴ ꓕꓲ ꓣꓳ ꓔꓯ_ ꓡꓰꓽ ꓪꓽ ꓪꓴ ꓘꓳꓹ ꓠ ꓗ_ ꓡꓳ꓾ ꓐꓰ ꓟꓸ ꓖꓶ_ ꓟ ꓟꓸ ꓘꓶꓽ ꓑꓶ ꓓꓴ ꓒꓳꓹ ꓒꓶꓽ ꓪꓴꓸ ꓓꓵ ꓣꓱꓽ ꓢꓴ ꓬꓲ ꓪ ꓙꓵꓽ ꓪ ꓔꓯ ꓠꓻ ꓡꓰ ꓝꓲ_ ꓡꓳ꓿ ꓖꓳ ꓟ ꓑꓶ ꓓꓴ ꓬꓲ ꓪ ꓠꓬ ꓪꓴ-ꓢ ꓡꓰ ꓠꓬꓲ ꓟꓳ ꓓꓴ ꓣꓳꓺ ꓖꓶ ꓠꓹ ꓟ ꓝꓲ ꓩꓴ ꓡ ꓢꓴ ꓡꓴ-ꓔꓷ ꓔꓯ ꓔꓳꓹ ꓢꓲ꓾ ꓬꓰ-ꓢꓴ ꓙꓲ-ꓢꓴ ꓬꓲ ꓔꓱꓹ ꓚꓵꓺ_ ꓟ ꓔꓯ ꓓꓶꓽ ꓠꓹ ꓟ ꓙ ꓖꓶ_ ꓡꓳ꓿ 
	ꓡꓴ-ꓔꓷ ꓠꓬ ꓬꓲ ꓚꓲ ꓛꓬ ꓔꓯ ꓟꓲ ꓠꓯ ꓗꓪ ꓙꓵꓽ ꓪ ꓙꓳ ꓡꓳꓹ ꓬꓰ ꓟ ꓡ ꓞꓳ ꓔꓯ ꓔꓳꓹ ꓔꓬ ꓢꓴ ꓕꓲ ꓣꓳ_ ꓡꓰ ꓐꓰ ꓚꓬꓹ ꓪ ꓢꓲ꓾ ꓙꓳꓺ ꓛꓱꓽ ꓡꓰ_ ꓡꓳ꓿ “ꓥꓪ ꓠꓬ ꓮ ꓡꓲ ꓡꓴ ꓫꓵꓽ ꓡ ꓞꓳ ꓥ ꓠꓬꓲ ꓕꓲ ꓟꓲ ꓠꓯ ꓡꓱꓸꓼ ꓙꓳꓺ ꓒꓵꓽ ꓔꓬ ꓟ ꓒꓳꓹ ꓒꓶ ꓪꓴꓸ ꓓꓵ ꓣꓱꓽ ꓢꓴ ꓔꓯ ꓔꓳꓹ ꓔꓬ_ ꓡ? ꓕꓱ ꓠꓬꓲꓽ ꓘꓳꓼ ꓠꓯꓸꓼ ꓗꓪ ꓥꓪ ꓠꓲꓹ ꓟ ꓠꓯꓸꓼ ꓗꓪ ꓮ ꓘꓶ ꓛꓲ ꓠꓲꓹ ꓫ ꓓꓴ_ ꓐꓰ ꓠꓲꓹ ꓐꓽ ꓓꓴ ꓔꓳꓹ ꓜꓳꓽ ꓗꓷ ꓟ ꓔꓯ ꓮꓽ ꓟ ꓢꓷ ꓐ ꓡ ꓢꓰꓽ꓾” ꓐꓰ꓾ ꓡꓴ-ꓔꓷ ꓡꓰ ꓐꓳꓺ ꓔ_ ꓡꓳ꓿ ꓬꓲ ꓔꓯ ꓔꓳꓹ ꓙ ꓢꓴ ꓞꓳ ꓤ ꓟꓽ ꓙꓳ ꓥ_ ꓟꓲ꓾ ꓡꓴ-ꓔꓷ ꓠꓬ ꓪꓴ-ꓢ ꓔꓯ ꓟꓬ ꓔꓱꓹ ꓡꓳꓸ ꓔ ꓢꓲ꓾ ꓪꓽ ꓠꓬꓲ_ ꓟ ꓪꓴ-ꓢ ꓬꓲ ꓡꓯꓼ ꓪꓵꓼ ꓠꓯꓸ ꓘꓪ ꓗꓪ ꓑꓬ ꓠꓬꓹ ꓖꓴ ꓧꓪꓺ ꓟꓶ ꓡꓰ_ ꓡꓳ꓿
	“ꓬꓲꓸ ꓪꓴꓸ ꓕꓲ ꓫꓵꓽ ꓠꓴ ꓬꓰ ꓠ ꓗ_ ꓟ ꓠꓬ꓾ ꓪꓽ ꓘꓴ_ ꓟ ꓥ ꓡꓳ꓿ ꓣꓳ ꓚꓲ ꓛꓬ ꓣꓱꓽ ꓬꓰ_ ꓟ ꓟꓬꓱꓽ_ ꓐꓰ ꓚꓲ ꓛꓬ ꓢꓷꓸ ꓠꓲꓹ ꓔꓯ ꓦ ꓡꓱ ꓟꓽ ꓓ꓿ ꓢꓲꓺ ꓒ ꓔꓯ ꓠꓴ ꓕꓲ ꓠꓲꓹ ꓟ ꓡꓱꓸꓼ꓾ ꓕꓲ ꓙ ꓠꓲꓹ ꓡꓱꓸꓼ ꓪꓽ ꓪꓴꓽ ꓘꓳꓹ꓿ ꓢꓲ-ꓫꓬ-ꓟ-ꓦ ꓚꓱꓹ ꓟꓳꓸ ꓖꓶ_ ꓟ ꓔꓯ ꓦ ꓡꓱ ꓐꓳ꓾” ꓐꓰ꓾ ꓡꓴ-ꓔꓷ ꓡꓰ ꓬꓲ ꓛꓳ ꓒꓯꓹ ꓕꓲ ꓣꓳ ꓔꓯ ꓕꓳ ꓶ ꓡꓯ ꓫꓴ ꓐꓳꓺ ꓖꓶ ꓗꓳꓸ_ ꓡꓳ꓿ ꓕꓱ ꓕꓲ ꓕꓳꓼ ꓠꓽ ꓠꓬꓲ ꓠꓬꓲ ꓢꓯꓸ ꓔꓬ ꓢꓴ ꓔꓯ ꓪꓴ-ꓢ ꓬꓲ ꓔꓱꓹ ꓚꓵꓺ_ ꓟ ꓟꓸ ꓟꓲ ꓚꓺ ꓟꓸ ꓖꓶ ꓠꓹ ꓟ ꓪꓴ-ꓢ ꓡꓰ ꓥꓪ ꓔꓯ ꓘꓴꓻ ꓔ ꓡꓳ꓾ ꓐꓰ ꓓꓵꓽ ꓙ ꓢꓴ ꓐꓴ ꓐꓱ ꓶ ꓬꓳꓹ ꓚꓲꓽ_ ꓟ ꓢꓳꓺ ꓣꓴ ꓓꓴ ꓥ ꓡꓳ꓿ ꓥꓶꓺ_ ꓟ ꓙꓵꓽ ꓪ ꓙꓳ ꓢꓴ ꓐꓴ ꓔꓯ ꓔꓳꓹ ꓡꓯ ꓘꓳ ꓔꓬ ꓕꓯ꓾ ꓞꓳ ꓤ ꓢꓷ ꓠꓲꓹ ꓢꓶꓸ ꓟꓽ ꓞꓲ ꓣꓱꓽ ꓬꓯꓼ_ ꓟ ꓙꓳ_ ꓡꓳ꓾ ꓐꓯ_ ꓟ ꓔꓯ ꓕꓱ ꓕꓲ ꓕꓳꓼ ꓗꓪ ꓐꓰ ꓟꓳꓸ ꓖꓶ ꓓꓳ ꓡ_ ꓡꓳ꓿ 

ꓡꓴ-ꓔꓷ ꓠꓬ ꓢꓲ ꓫꓬ ꓕꓳ ꓶ ꓔꓯ_ ꓡꓰꓽ ꓦ ꓡꓱ ꓐꓳ_ ꓟ   

	ꓡꓴ-ꓔꓷ ꓔꓯ ꓛꓴꓽ ꓙꓳ ꓢꓴ ꓐꓴ ꓠꓬ ꓞꓳ ꓤ ꓡꓲꓽ ꓒꓰꓼ ꓗꓺ ꓫꓵꓺ ꓔꓯ ꓪꓽ ꓪꓴꓽ ꓘꓳꓹ ꓔꓬ ꓕꓯ꓾ ꓡꓴ-ꓔꓷ ꓠꓬ ꓢꓲ ꓫꓬ ꓕꓳ ꓶ ꓔꓯ_ ꓡꓰꓽ ꓦ ꓡꓱ ꓐꓳ_ ꓟ ꓑꓶ ꓓꓴ꓾ ꓬꓲ ꓔꓯ ꓛꓴꓽ ꓙꓳ ꓢꓴ ꓧꓳꓺ ꓟꓽ ꓧꓪꓸ ꓡꓰ꓿ ꓡꓴ-ꓔꓷ ꓡꓰ ꓚꓺ ꓟꓸ ꓖꓶ_ ꓟ ꓐꓰ ꓬꓲ ꓡꓰ ꓐꓳꓺ ꓔ ꓟ ꓕꓳ ꓶ ꓗꓪ ꓐꓰ ꓣꓳꓺ ꓓꓳꓺ ꓡ_ ꓟ ꓠꓬꓲ ꓟꓳ ꓓꓴ ꓠꓬ꓾ ꓞꓳ ꓤ ꓮꓽ ꓟꓬꓹ ꓔꓯ ꓡꓬꓸ ꓖꓶ ꓐ ꓡ_ ꓡꓳ꓿ ꓪꓴ-ꓢ ꓐꓯ ꓘꓶ ꓠꓬ ꓠꓬꓲꓽ ꓛꓱꓽ ꓬꓲꓸ ꓢꓶꓽ ꓠꓬꓲꓽ ꓙꓳ_ ꓟ ꓮꓸ ꓕ_ ꓡꓰ ꓐꓰ ꓗꓹ ꓢꓲ꓾ ꓞꓳ ꓤ ꓠꓲꓹ ꓟ ꓔꓯ ꓗꓸ ꓙꓻ ꓙꓰ ꓐ ꓡ_ ꓡꓳ꓿ ꓞꓳ ꓤ ꓡꓰ ꓔꓶꓺ ꓔ ꓟ ꓪꓴꓸ ꓓꓵ ꓕꓱꓼ ꓚꓱꓹ_ ꓐꓰ ꓞꓳ ꓤ ꓜꓲꓽ ꓟꓳꓽ ꓔꓯ ꓪꓽ ꓪꓴꓽ ꓘꓳꓹ ꓠꓹ ꓟ ꓟꓶ ꓫꓵ ꓫꓵꓺ ꓟꓸ ꓖꓶ ꓪ ꓡꓰ ꓢꓴ ꓐꓴ ꓠꓬ꓾ ꓮ ꓟꓶ ꓠꓽ ꓙꓵꓻ ꓠꓲꓹ ꓟꓬ ꓢꓶꓽ ꓡꓰ ꓙꓲ-ꓢꓴ ꓔꓯ ꓡꓳꓸ ꓠꓹ ꓟ ꓒꓳꓹ ꓬꓲꓼ ꓡ ꓔꓬ_ ꓥꓳ꓿
	ꓓꓳꓽ ꓕꓱ ꓟ ꓠꓬ ꓠꓲꓹ ꓞ ꓒꓬꓱꓺ ꓙꓰ ꓠꓬꓲ꓾ ꓘꓴ ꓜꓲꓼ ꓞꓳ ꓪꓴꓸ ꓓꓵ ꓣꓱꓽ ꓢꓴ ꓐꓴ ꓙꓽ ꓫ ꓔꓴ ꓡ ꓔꓬ_ ꓡꓳ꓿ ꓖꓳ ꓟ ꓑꓶ ꓓꓴ ꓡꓴ-ꓔꓷ ꓔꓯ ꓠꓬ ꓣꓳ-ꓟ ꓗꓪ ꓟ ꓘꓴ ꓜꓲꓼ ꓞꓳ ꓪꓴꓸ ꓓꓵ ꓣꓱꓽ ꓢꓴ ꓐꓴ_ ꓐꓰ ꓜꓲꓻ ꓡꓯ ꓘꓳ ꓠꓹ ꓟ ꓘꓴ ꓩꓴ ꓡ_ ꓡꓳ꓿ ꓠꓲꓹ ꓪꓴꓽ ꓠꓲꓹ ꓕꓶꓻ_ ꓟ ꓙꓲ-ꓢꓴ ꓚꓳꓺ ꓑ ꓐꓴ ꓫꓵꓽ ꓮꓽ ꓟꓬꓹ ꓧꓳꓸ ꓡꓰ ꓟ꓾ ꓐꓬꓺ ꓡꓰ ꓛꓵꓽ ꓡꓰ ꓔꓬ ꓟ ꓣꓳ-ꓟ ꓡꓳ ꓒꓱ ꓗꓪ ꓙꓰ_ ꓟ ꓠꓽ꓾ ꓡꓴ-ꓔꓷ ꓐꓱ ꓶ ꓙꓲꓻ ꓣꓴꓽ ꓓꓴ ꓙꓳ_ ꓟ ꓔꓯ ꓬꓲꓸ ꓛꓳ ꓒꓯꓹ ꓐꓴ ꓢꓷ_ ꓠꓬꓲ꓾ ꓙꓬ-ꓟꓶ-ꓠꓲ ꓗꓪ_ ꓡꓰꓽ ꓫꓵꓽ ꓪꓴ ꓕꓱꓻ ꓡꓯꓼ ꓘꓳ ꓠꓹ ꓟ꓾ ꓡꓴ-ꓔꓷ ꓔꓯ ꓚꓴꓽ ꓬꓲꓹ ꓖꓶ_ ꓡꓳ꓿ 
	ꓣꓳ-ꓟ ꓘꓴ ꓜꓲꓼ ꓞꓳ ꓥ_ ꓟꓲ ꓡꓴ-ꓔꓷ ꓔꓯ ꓙꓬ-ꓟꓶ-ꓠꓲ ꓗꓪ ꓐꓯ ꓟꓴ ꓫꓬꓹ ꓠꓹ ꓟ ꓓꓽ ꓔꓳꓹ ꓗꓷ_ ꓡꓳ꓿ ꓣꓳ-ꓟ ꓘꓴ ꓜꓲ ꓞꓳ ꓠꓬ ꓫꓵꓽ ꓪꓴ ꓕꓱ ꓟ ꓔꓯ ꓫꓬꓹ ꓠꓹ ꓟ ꓐꓱ ꓶ ꓝꓲ ꓓꓴ ꓕꓲ ꓣꓳ ꓔꓯ ꓢꓲꓺ ꓚꓰꓸ ꓔ_ ꓡꓳ꓿ ꓣꓳ-ꓟ ꓘꓴ ꓜꓲ ꓞꓳ ꓡꓰ ꓡꓴ-ꓔꓷ ꓠꓬ ꓟꓽ ꓔꓱꓹ ꓟ ꓦꓻ ꓡꓱ ꓢꓴ ꓕꓲ ꓣꓳ ꓥ ꓡꓳ꓾ ꓐꓰ ꓢꓲꓽ ꓒ (ꓝꓲ ꓓꓴ) ꓖꓳ ꓕꓲ ꓣꓳ ꓔꓯ ꓐꓯ ꓖꓶ ꓔ ꓠꓬꓲ꓾ ꓬꓲ ꓠꓬ ꓡꓴ-ꓔꓷ ꓔꓯ ꓣꓴ ꓕꓲ ꓖꓺꓼ ꓥ ꓡꓳ꓿ ꓡꓴ-ꓔꓷ ꓠꓬ ꓟꓽ ꓔꓱꓹ ꓟ ꓦ ꓡꓱ ꓢꓴ ꓥ ꓡꓳ꓾ ꓐꓰ ꓙꓬ-ꓟꓶ-ꓠꓲ ꓕꓲ ꓟꓵꓽ ꓡꓱꓸꓼ ꓗꓪ ꓐꓯ ꓒꓬꓱꓺ ꓠꓹ ꓟ_ ꓐꓰ꓾ ꓡꓴ-ꓔꓷ ꓔꓯ ꓔꓳꓹ ꓙ ꓢꓴ ꓔꓯ ꓠꓬ ꓗꓴꓷꓼ ꓗꓪ ꓐꓰ ꓖꓼ ꓓꓳ ꓗꓷ ꓠꓹ ꓟ ꓙꓵꓽ ꓪ_ ꓐꓰ꓾ ꓙꓱꓽ ꓕꓼ ꓢꓲ ꓘꓴ ꓜꓲꓼ ꓞꓳ ꓗꓪ ꓐꓰ ꓖꓼ ꓓꓳꓺ ꓗꓷ ꓠꓹ ꓟ ꓙꓵꓽ ꓪ ꓥ_ ꓟꓲ ꓢꓲꓽ ꓒ ꓖꓳ ꓕꓲ ꓣꓳ ꓔꓯ ꓡꓯꓼ ꓙꓱ ꓔ_ ꓡꓳ꓿ ꓝꓮꓲ ꓡꓴ-ꓔꓷ ꓔꓯ ꓣꓴꓻ ꓞꓳꓹ_ ꓟ ꓗꓪ ꓬꓰ ꓙ ꓠꓲꓹ ꓟꓽ ꓫꓵ ꓢꓴ ꓗꓴꓷꓼ ꓙꓵꓽ ꓢꓴ (ꓪ ꓔꓲꓸ_ ꓡꓰꓽ ꓟꓽ ꓥ ꓠꓬ) ꓐꓰ ꓦ ꓡꓱ ꓚꓱꓹ ꓧꓳꓽ ꓢꓴ ꓐꓴ ꓔꓯ ꓘꓴ ꓜꓲꓼ ꓞꓳ ꓗꓪ ꓐꓰ ꓖꓼ ꓓꓳꓺ ꓗꓷ ꓠꓹ ꓟ ꓙꓵꓽ ꓪ ꓥ_ ꓟꓲ ꓢꓲꓽ ꓒ ꓖꓳ ꓕꓲ ꓣꓳ ꓔꓯ ꓡꓯꓼ ꓙꓱ ꓔ_ ꓡꓳ꓿ 
	ꓬꓲ ꓪ ꓖꓳ ꓡꓱ ꓬꓰ_ ꓟ ꓠꓽ ꓘꓴ ꓜꓲꓼ ꓞꓳ ꓗꓺ ꓫꓵ_ ꓐꓰ ꓟꓽ ꓧꓳꓹ ꓟ_ ꓡꓰꓽ ꓟꓽ ꓞꓲ꓾ ꓗꓴꓷꓼ ꓙꓵꓽ ꓚꓱꓹ_ ꓐꓰ ꓥ_ ꓟꓲ ꓟꓽ ꓪꓽ꓿ ꓡꓴ-ꓔꓷ ꓐꓱ ꓶ ꓠꓽ ꓒꓶꓻ ꓟꓸ ꓖꓶ ꓠꓹ ꓟ_ ꓐꓰ ꓔꓺ ꓙ ꓥꓳꓽ ꓫꓸ ꓕꓱ ꓠꓹ ꓟ ꓙꓵꓹ ꓟꓽ ꓙꓳ꓿ ꓡꓴ-ꓔꓷ ꓔꓯ ꓠꓬ ꓦ ꓡꓱ ꓚꓱꓹ ꓡꓵꓹ ꓐꓬꓺ ꓢꓴ ꓕꓲ ꓣꓳ ꓥ ꓡꓳ꓾ ꓐꓰ ꓐꓯ ꓒꓬꓱꓺ ꓗꓷ_ ꓡꓳ꓿ ꓬꓲꓼ ꓠꓬꓲꓸ ꓖꓶ_ ꓟ_ ꓐꓰ꓾ ꓓꓰꓺ_ ꓟ_ ꓐꓰ꓾ ꓐꓯ ꓟꓴ ꓞꓷꓹ_ ꓟ_ ꓐꓰ ꓛꓬꓻ ꓒꓵꓽ ꓖꓶ_ ꓟ ꓔꓯ ꓕꓲꓽ ꓠꓬꓲ ꓘꓴꓽ ꓠꓯꓸꓼ ꓗꓪ ꓣꓱꓽ ꓬꓰ_ ꓡꓳ꓿ 
	ꓛꓳ ꓒꓯꓹ ꓛꓳ ꓤꓽ ꓐꓴ ꓖꓶ ꓡ_ ꓟ ꓚꓴꓽ ꓬꓲꓹ ꓔꓯ ꓡꓴ-ꓔꓷ ꓣꓱꓽ ꓬꓯꓼ ꓔꓬ ꓕꓲ ꓝꓲ ꓗꓪ ꓪꓴ-ꓢ ꓡꓰ ꓟꓯ-ꓡꓯ-ꓔ ꓟꓬꓱꓺ ꓔ ꓢꓴ ꓕꓲ ꓣꓳ ꓔꓯ ꓪꓰ-ꓔꓲ-ꓐ ꓗꓪ ꓝꓲ ꓩꓴ ꓡ_ ꓡꓳ꓿ ꓖꓳ ꓕꓲ ꓣꓳ ꓠꓬ ꓕꓶꓻ ꓕꓶꓻ ꓡꓰꓽ ꓓꓵꓽ ꓙ ꓞꓷꓹ_ ꓐ ꓡ_ ꓟ ꓢꓯꓼ ꓪꓽ ꓙꓳ ꓢꓲ꓾ ꓞꓳ ꓙꓳ ꓫꓱꓹ ꓢꓲ ꓫꓬ ꓙꓲꓻ ꓫꓬ ꓢꓴ ꓥ ꓠꓬꓲ꓾ ꓑ ꓫꓬ ꓮꓽ ꓟꓬꓹ ꓠꓬ ꓬꓲ ꓔꓯ ꓠꓲꓹ ꓠꓵ_ ꓡꓳ꓿ ꓟꓽ ꓟꓶ ꓫꓵ ꓕꓯ ꓬꓲ ꓠꓬ ꓡꓴ-ꓔꓷ ꓐꓰ ꓕꓽ ꓡꓯꓼ ꓘꓳ ꓡꓰ ꓢꓲ꓾ ꓬꓲꓸ ꓠꓴꓽ ꓠꓲꓹ_ ꓐꓰ ꓠꓲꓹ ꓪꓴꓽ ꓠꓲꓹ ꓕꓶꓻ_ ꓟ_ ꓐꓰ ꓔꓱꓹ_ ꓟ ꓕꓱ ꓟꓬ ꓫꓵꓽ ꓠꓬ ꓡꓴ-ꓔꓷ ꓔꓯ ꓢꓯꓼ ꓪ ꓟꓶ ꓡꓰ ꓝꓲ_ ꓡꓳ꓿
	ꓳ-ꓢꓲ-ꓐ ꓡꓳ ꓒꓱ ꓗꓪ ꓡꓴ-ꓔꓷ ꓔꓯ ꓐꓯ ꓟꓴ ꓘꓶꓽ ꓠꓹ ꓟ ꓢꓽ ꓔ ꓠꓬꓲ꓾ ꓡꓴ-ꓔꓷ ꓠꓬ ꓡꓳ ꓒꓱ ꓖꓳ ꓟ ꓗꓪ ꓙ ꓖꓴ ꓫꓱꓽ ꓢꓲ ꓙꓰ_ ꓡꓳ꓿ ꓙ ꓖꓴ ꓗꓪ ꓢꓴ ꓡꓰ ꓘꓴꓽ ꓢꓰꓼ ꓡ ꓗꓴ_ ꓟ ꓑꓶ ꓓꓴ ꓟꓽ ꓙꓰ ꓠꓹ ꓟ ꓡꓴ-ꓔꓷ ꓔꓯ ꓬꓲ ꓛꓳ ꓒꓯꓹ ꓖꓴ ꓡꓰ ꓙꓳꓺ ꓗꓽ ꓖꓶ_ ꓥ_ ꓟꓲ꓾ ꓬꓲ ꓡꓰ “ꓥꓪ ꓠꓬ ꓬꓰ-ꓡꓲ-ꓟꓲ_ ꓡꓰ ꓐꓰ ꓧꓳꓺ ꓡꓯ ꓘꓳ ꓢꓴ ꓕꓲ ꓣꓳ ꓥ ꓡꓳ꓿ ꓖꓳ ꓡꓱ ꓥ_ ꓟꓲ ꓥꓪ ꓔꓯ ꓪ ꓜꓲ ꓝꓳꓹ ꓖꓶ ꓡ ꓠꓬ ꓥꓪ ꓪ ꓜꓲ ꓗꓹ ꓛꓲ_ ꓡꓳ꓿ ꓬꓲ ꓪ ꓠꓬ ꓥꓪ ꓟꓬꓱꓺ ꓓꓳꓽ ꓔꓯ ꓒꓬꓹ ꓗꓷ ꓐ ꓡ_ ꓥ_ ꓟꓲ꓾ ꓥꓪ ꓦꓻ ꓔꓯ ꓬꓲ ꓪ ꓐꓬꓺ ꓡꓰ ꓝꓲ ꓟꓽ ꓐ ꓡ꓿ ꓙꓲ-ꓢꓴ ꓟꓸ ꓟꓲ ꓔꓯ ꓚꓺ ꓟꓸ ꓖꓶ ꓢꓴ ꓠꓬ ꓟꓲ ꓠꓯ ꓕꓱ ꓟ ꓗꓪ ꓮ ꓕꓯ ꓕꓲꓽ ꓙꓵꓹ ꓗꓪ ꓥ_ ꓟꓲ ꓫꓵꓻ_ ꓟ ꓔꓯ ꓔꓳꓹ ꓜꓳꓽ ꓡ ꓗꓴ_ ꓥꓳ꓾ ꓐꓯ_ ꓟ ꓔꓯ ꓓꓵꓽ ꓙ ꓔ ꓠ ꓗ_ ꓡꓳ꓾” ꓐꓰ꓾ ꓐꓯ_ ꓡꓳ꓿ 
	ꓳ-ꓢꓲ-ꓐ ꓗꓪ ꓡꓴ-ꓔꓷ ꓛꓲ ꓡ ꓗꓷꓳ꓾ ꓐꓯ_ ꓟ ꓓꓳꓽ ꓑꓶ ꓓꓴ ꓒꓳꓹ ꓒꓶꓽ ꓪꓴꓸ ꓓꓵ ꓣꓱꓽ ꓢꓴ ꓬꓲ ꓝꓲ ꓓꓴ ꓠꓬ ꓠꓲꓹ ꓘꓪ ꓫꓵ ꓔꓬ_ ꓡꓳ꓿ ꓕꓲ ꓟꓲ ꓠꓯ ꓡꓱꓸꓼ ꓗꓪ ꓟꓬꓱꓺ ꓓꓳꓽ ꓓꓳꓺ ꓔꓬ ꓟ ꓟꓽ ꓔꓱꓹ ꓟ ꓦ ꓡꓱ ꓢꓴ ꓖꓳ ꓕꓲ ꓣꓳ ꓠꓬ꓾ ꓮ ꓟꓶ ꓠꓽ ꓣꓳ-ꓟ ꓘꓴ ꓜꓲꓼ ꓞꓳ ꓡꓯ ꓒꓯꓹ ꓗꓪ ꓐꓰ ꓡꓲꓹ ꓙꓰ ꓚꓱꓹ ꓟꓽ ꓙꓳ꓾ ꓐꓰ ꓗꓷ ꓡꓰ ꓟ_ ꓡꓰ ꓐꓰ ꓡꓳꓸ ꓓꓳ ꓡ_ ꓡꓳ꓿ ꓝꓲ ꓓꓴ ꓖꓳ ꓕꓲ ꓣꓳ ꓠꓬ ꓡꓴ-ꓔꓷ ꓔꓯ ꓛꓬꓻ ꓣꓷꓠ ꓝꓲ ꓠꓲꓹ ꓫꓵ_ ꓡꓳ꓿ ꓡꓴ-ꓔꓷ ꓡꓰ ꓐꓯ ꓗꓷ ꓟ ꓐꓯ ꓘꓶꓽ ꓮ ꓙꓵꓽ ꓔꓯ ꓙꓵꓺ ꓖꓶ ꓝꓲ ꓠꓲꓹ ꓫꓵ_ ꓡꓳ꓿ ꓮꓽ ꓧꓪꓹ ꓡꓴ-ꓔꓷ ꓠꓬ ꓔꓲꓸ ꓟꓽ ꓒꓳꓹ ꓐꓭ ꓕꓯ ꓠꓽ꓾ ꓬꓳ-ꓦ-ꓢꓶ_ ꓐꓰ ꓙꓰ-ꓣꓳ-ꓟꓷ ꓔꓯ_ ꓟ_ ꓡꓰ ꓐꓰ ꓢꓰꓼ ꓗꓷ ꓠꓹ ꓟ ꓝꓲ ꓓꓴ ꓖꓳ ꓕꓲ ꓣꓳ ꓡꓰ ꓙ ꓖꓶ ꓔ_ ꓡꓳ꓿ ꓖꓳ ꓡꓱ ꓠꓬꓲ ꓣꓳ-ꓟ ꓘꓴ ꓜꓲ ꓞꓳ ꓡꓰ ꓝꓲ ꓓꓴ ꓝꓲ ꓢꓲ ꓔꓺ ꓙ ꓟꓯꓼ ꓟꓽ ꓔꓺ ꓔꓺ꓾ ꓕꓲ ꓣꓳ ꓔꓵꓸꓼ ꓣꓳ-ꓟ ꓗꓪ ꓡꓻ ꓠꓹ ꓟ ꓡꓴ-ꓔꓷ ꓔꓯ ꓐꓯ ꓖꓶ_ ꓡꓳ꓿ ꓖꓳ ꓡꓱ ꓥ_ ꓟꓲ ꓡꓴ-ꓔꓷ ꓠꓬ ꓬꓲ ꓪ ꓐꓯ ꓖꓶ ꓡ_ ꓟ ꓔꓯ ꓟꓽ ꓘꓳ ꓣꓴ꓾ ꓙ ꓖꓴ ꓙ ꓐꓽ ꓗꓪ ꓮꓸ ꓫꓵꓽ ꓟꓽ ꓘꓳ ꓟꓽ ꓟꓳ ꓠꓹ ꓟ ꓪ ꓔꓲ ꓪꓵꓼ ꓘꓶꓽ ꓟꓶ ꓡꓰ ꓗꓸ ꓠꓯ ꓢꓲ_ ꓡꓰꓽ ꓣꓳ-ꓟ ꓗꓪ ꓙꓰ_ ꓡꓳ꓿ 
	ꓣꓳ-ꓟ ꓘꓴ ꓜꓲꓼ ꓞꓳ ꓠꓬ ꓡꓴ-ꓔꓷ ꓔꓯ ꓠꓴꓽ ꓠꓴꓽ ꓤ ꓐꓰ ꓗꓶꓸ ꓫꓵꓽ ꓠꓬꓲ ꓠꓹ ꓟ ꓚꓴꓽ ꓬꓲꓹ ꓓꓶꓽ ꓔ ꓡꓳ꓿ ꓝꓲ ꓓꓴ ꓖꓳ ꓕꓲ ꓣꓳ ꓠꓬ ꓡꓴ-ꓔꓷ ꓔꓯ ꓮꓽ ꓘꓶꓸ ꓕꓽ ꓡꓯ ꓘꓳ_ ꓟ_ ꓡꓰ ꓐꓰ ꓒꓬꓱꓽ ꓟꓳꓸ ꓖꓶ ꓡ_ ꓥ_ ꓟꓲ꓾ ꓬꓲ ꓡꓰ ꓡꓴ-ꓔꓷ ꓔꓯ ꓣꓳ-ꓟ ꓘꓴ ꓜꓲ ꓞꓳ ꓔꓯ ꓦ ꓡꓱ ꓐꓳ ꓠꓹ ꓟ_ ꓐꓰ ꓬꓲ ꓪ ꓡꓰ ꓐꓯ ꓖꓶ ꓡ_ ꓟ ꓮꓽ ꓙꓵꓽ ꓔꓯ ꓟꓽ ꓒꓳꓹ ꓒꓳꓹ꓾ ꓓꓽ ꓔꓳꓹ ꓠꓹ ꓟ ꓐꓯ ꓖꓶ_ ꓡꓳ꓿ ꓡꓴ-ꓔꓷ ꓡꓰ ꓒꓳꓹ ꓖꓶ ꓢꓲ꓾ ꓣꓳ-ꓟ ꓘꓴ ꓜꓲꓼ ꓞꓳ ꓔꓯ ꓟꓳꓸ ꓬꓲ ꓘꓳ ꓣꓴ ꓔ ꓟ ꓚꓱꓹ_ ꓐꓰ꓾ ꓔꓱꓹ ꓚꓵꓺ_ ꓟ ꓔꓯ ꓬꓲ ꓚꓲꓸ ꓛꓬ ꓠꓲꓹ ꓥꓳꓺ_ ꓟ_ ꓐꓰ꓾ ꓬꓲ ꓟꓸ ꓖꓶ_ ꓟ ꓔꓯ ꓔꓳꓹ ꓢꓴ ꓔꓯ ꓒꓶꓻ ꓫꓬꓽ ꓖꓶ ꓠꓹ ꓟ ꓙꓽ ꓖꓶ ꓖꓴ ꓡꓰ ꓟ ꓙ ꓖꓴ ꓐꓰ꓾ ꓬꓲ ꓚꓲ ꓛꓬ ꓙꓵꓻ ꓚꓱꓹ ꓔꓯ ꓟꓴꓺ ꓕꓲꓸ ꓢꓳ ꓦꓲ ꓗꓪ ꓐꓰ ꓐꓯꓺ ꓞꓷꓹ ꓖꓶ ꓡ ꓝꓲ ꓠꓲꓹ ꓫꓵ_ ꓟ ꓙ ꓖꓴ꓾ ꓕꓱ ꓟꓬ ꓫꓵꓽ ꓐꓯ ꓟꓸ ꓖꓶ_ ꓡꓳ꓿ ꓡꓴ-ꓔꓷ ꓬꓲ ꓛꓬꓻ ꓖꓴ ꓔꓯ ꓟꓽ ꓖꓴꓺ ꓟꓸ ꓖꓶ ꓐ ꓡ ꓢꓲ꓾ ꓬꓲ ꓔꓯ ꓔꓲꓸ ꓒꓳꓹ ꓠꓹ ꓟ_ ꓡꓰꓽ ꓡꓰꓼ ꓡꓰꓼ ꓐꓯ ꓔꓬ ꓠꓬꓲ꓾ ꓡꓴ-ꓔꓷ ꓠꓬ ꓬꓲꓸ ꓔꓯ ꓟꓽ ꓓꓽ ꓔꓳꓹ꓿
	ꓝꓲ ꓓꓴ ꓖꓳ ꓕꓲ ꓣꓳ ꓠꓬ ꓬꓲ ꓔꓯ ꓔꓲꓸ ꓒꓳꓹ ꓠꓹ ꓟ (ꓗꓸ ꓠꓯꓸ ꓡꓽ ꓠꓹ ꓟ) ꓜꓲꓽ ꓜꓲꓽ ꓐꓯ ꓔꓬ_ ꓡꓳ꓿ ꓖꓳ ꓕꓯ ꓡꓴ-ꓔꓷ ꓡꓰ ꓬꓲ ꓚꓲ ꓛꓬ ꓦꓰꓼ ꓖꓴ ꓠꓬ ꓢꓲ ꓫꓬ ꓕꓳ ꓶ_ ꓐꓰ ꓧꓳꓹ_ ꓟ ꓙ ꓖꓴ_ ꓐꓰ ꓬꓲ ꓠꓬ ꓔꓱꓹ ꓚꓵꓺ_ ꓟ ꓔꓯ ꓩꓴꓺ ꓗꓷ ꓟꓽ ꓐ ꓡ ꓟ ꓙ ꓖꓴ ꓐꓯ ꓟꓸ ꓖꓶ_ ꓡꓳ꓿ ꓡꓴ-ꓔꓷ ꓟꓽ ꓓꓽ ꓔꓳꓹ ꓡ ꓟ ꓑꓶ ꓓꓴ ꓝꓲ ꓓꓴ ꓖꓳ ꓕꓲ ꓣꓳ ꓠꓬ ꓠꓱꓸ ꓐꓯ ꓮꓸ ꓫꓵꓽ ꓬꓰ ꓟꓽ ꓗꓴꓸ꓾ ꓡꓴ-ꓔꓷ ꓫ ꓕꓱ ꓙꓵꓹ ꓟꓽ ꓙꓳ ꓠꓹ ꓟ ꓬꓲ ꓔꓯ ꓛꓬꓻ ꓓꓰꓺ_ ꓡꓳ꓾ ꓙ ꓘꓶꓽ_ ꓡꓳ꓿ ꓝꓲ ꓓꓴ ꓖꓳ ꓕꓲ ꓣꓳ ꓠꓬ ꓡꓲꓽ ꓤ ꓒꓰꓼ ꓤ ꓙ ꓖꓴ_ ꓐꓰ ꓒꓳꓹ ꓒꓶꓽ ꓐꓴ ꓣꓱꓽ ꓗꓳꓸ ꓗꓷ ꓟ ꓐꓯ ꓘꓶꓽ ꓔꓯ ꓡꓰꓼ ꓡꓰꓼ ꓫ ꓕꓱ ꓔꓬ_ ꓡꓳ꓿ ꓡꓳꓹ ꓬꓰ_ ꓕꓯ ꓡꓴ-ꓔꓷ ꓠꓬ ꓬꓲ ꓒꓳꓹ ꓖꓶ ꓠꓲꓹ ꓫꓵ_ ꓟ ꓐꓯ ꓘꓶꓽ ꓔꓯ ꓕꓳ ꓶ ꓗꓪ ꓐꓰ ꓐꓳꓺ ꓢꓲ ꓡꓯ ꓙꓱ ꓖꓶ ꓠꓹ ꓟ ꓕꓵꓼ ꓪꓽ ꓟꓶ ꓡꓰ_ ꓡꓳ꓿
	ꓡꓴ-ꓔꓷ ꓠꓬ ꓬꓲ ꓛꓳ ꓒꓯꓹ ꓕꓲ ꓣꓳ ꓔꓯ ꓕꓳ ꓶ ꓐꓳꓺ ꓖꓶ ꓢꓲ꓾ “ꓥꓪ ꓐꓳꓺ ꓔ ꓟ ꓔꓯ ꓡꓳꓸ ꓢꓲ ꓠꓱ ꓐꓯ ꓢꓴ ꓡꓰ ꓫꓵꓽ ꓪꓴ ꓐꓯ ꓞꓷꓹ ꓖꓶ ꓐ ꓡ ꓠꓹ ꓟ ꓕꓳ ꓶ ꓕꓱ ꓟ ꓬꓲ ꓪ ꓔꓯ ꓦ ꓖꓶ ꓠꓺ ꓗꓷ ꓡꓰ ꓡꓳ ꓟꓽ ꓢꓷ꓿ ꓠꓬꓲꓽ ꓫꓵꓽ ꓕꓲ ꓫꓵꓽ꓾ ꓙꓵꓽ ꓪ ꓙꓳ ꓢꓴ ꓕꓲ ꓣꓳ ꓔꓯ ꓙꓳꓺ ꓢꓲ ꓟꓬꓱꓽ ꓬꓰ_ ꓟ ꓠꓽ ꓥꓪ ꓐꓱ ꓶ ꓪ ꓜꓲ ꓙꓲꓻ_ ꓟ ꓥ ꓡꓳ꓾ ꓐꓰ꓾ ꓐꓯ ꓠꓲꓹ ꓫꓵ_ ꓡꓳ꓾” ꓐꓯ_ ꓡꓳ꓿ 
	ꓝꓮꓲ ꓕꓲ ꓧꓪꓹ ꓜꓲꓻ ꓡꓯ ꓘꓳ_ ꓕꓯ ꓡꓴ-ꓔꓷ ꓡꓰ ꓢꓲ ꓫꓬ ꓕꓳ ꓶ ꓔꓯ ꓣꓱꓽ ꓢꓲ ꓬꓲ ꓘꓳ ꓣꓴ ꓔ ꓟ ꓚꓱꓹ ꓔꓯ ꓠꓬꓱꓸ ꓠꓬꓱꓸ ꓤ ꓐꓳꓺ ꓖꓶ_ ꓡꓳ꓿ ꓕꓳ ꓶ ꓖꓳ ꓟ ꓔꓯ ꓵꓺ ꓟꓸ ꓖꓶ ꓗꓷ ꓗ ꓠꓯꓸ ꓘꓴ ꓜꓲ ꓞꓳ ꓪꓴꓸ ꓓꓵ ꓣꓱꓽ ꓢꓴ ꓔꓯ ꓖꓶ ꓗꓷ ꓕꓯ꓾ ꓬꓲ ꓡꓰ ꓕꓳ ꓶ ꓕꓱ ꓟ ꓠꓬ ꓢꓲ ꓫꓬ ꓕꓳ ꓶ ꓔꓯ ꓟꓽ ꓧꓳꓹ꓾ ꓬꓲꓸ ꓟꓸ ꓟꓲꓽ ꓟꓽ ꓙꓳ ꓟ ꓐꓯ ꓘꓶ_ ꓡꓰꓽ ꓐꓲꓺ ꓞꓹ_ ꓡꓳ꓾ ꓐꓰ ꓐꓯ ꓢꓲ ꓟꓳꓻ ꓟꓽ ꓟꓵ ꓟ ꓠꓲꓹ ꓟ ꓡꓰ ꓕꓳ ꓶ ꓖꓳ ꓟ ꓔꓯ ꓷꓹ ꓩꓴ ꓗꓷ_ ꓡꓳ꓿ ꓕꓱ ꓕꓲ ꓧꓪꓹ ꓗꓪ ꓡꓴ-ꓔꓷ ꓠꓬ ꓬꓲ ꓪ ꓜꓲ ꓫꓴꓹ ꓟ (ꓙ ꓜꓲꓼ_ ꓟ) ꓘꓴ ꓜꓲ ꓞꓳ ꓟꓸ ꓚꓱꓹ_ ꓐꓰ ꓡꓲꓽ ꓤ ꓒꓰꓼ ꓤ ꓐꓰ ꓗꓪ' ꓫꓵꓽ ꓢꓲ ꓪꓴꓸ ꓓꓵ ꓣꓱꓽ ꓢꓴ_ ꓐꓰ ꓐꓯ ꓔꓳꓹ ꓡꓯ ꓘꓳ ꓪ ꓡꓰ ꓠꓬꓲ꓾ ꓡꓴ-ꓔꓷ ꓧꓪꓸ ꓡꓰ_ ꓡꓳ꓿
	ꓪꓴꓸ ꓓꓵ ꓣꓱꓽ ꓢꓴ ꓖꓳ ꓕꓲ ꓣꓳ ꓠꓬ ꓠꓲꓹ ꓟ ꓔꓯ ꓟꓽ ꓙꓵꓽ ꓐ ꓡ꓾ ꓐꓰ ꓗꓷ ꓡꓰ ꓢꓲ꓾ “ꓗꓸ ꓠꓯꓸ ꓡꓽ (ꓔꓲꓸ ꓒꓳꓹ)꓾ ꓟꓽ ꓥ ꓠꓬ ꓠꓴ ꓔꓯ ꓣꓳ-ꓟ ꓗꓪ ꓧꓳꓽ ꓙꓰ_ ꓥꓳ꓾” ꓐꓰ ꓘꓴꓻ ꓔꓴ ꓡ_ ꓡꓳ꓿ ꓝꓮꓲ “ꓔꓲꓸ ꓒꓳꓹ꓾ ꓟꓽ ꓥ ꓠꓬ ꓠꓴ ꓬꓲꓼ ꓙꓰ ꓠꓹ ꓟ ꓚꓱꓹ ꓟꓽ ꓙꓳꓻꓳ꓾” ꓐꓰ ꓠꓲꓹ ꓟ ꓦꓶꓻ ꓢꓲ ꓘꓴꓻ_ ꓡꓳ꓿ 
	ꓡꓴ-ꓔꓷ ꓠꓬ ꓬꓲ ꓛꓳ ꓒꓯꓹ ꓐꓴ_ ꓐꓰ ꓟꓽ ꓪꓳꓹꓼ ꓐꓰ ꓓꓳꓺ ꓙꓰ_ ꓡꓳ꓿ ꓙꓵꓺ ꓖꓶ ꓟꓽ ꓓ꓾ ꓐꓯ_ ꓟ ꓬꓲ ꓢꓷꓸ ꓡꓰ ꓓꓴ ꓥꓳ꓿ ꓘꓴ ꓜꓲ ꓞꓳ ꓪꓴꓸ ꓓꓵ ꓣꓱꓽ ꓢꓴ ꓠꓽ꓾ ꓕꓱ ꓡꓱ ꓒꓬꓱꓼ ꓡ ꓠꓹ ꓟ ꓔꓯ ꓟꓽ ꓥꓳꓺ ꓡꓳꓸ ꓔ꓿ ꓮ ꓟꓶ ꓠꓽ ꓬꓲ ꓔꓯ ꓔꓳꓹ ꓙ ꓢꓴ ꓕꓲ ꓜꓴꓻ ꓤꓽ_ ꓡꓰꓽ ꓜꓲꓼ ꓓꓴ ꓗꓪ ꓜꓰꓻ ꓞꓹ ꓔꓬ_ ꓡꓳ꓿ ꓬꓲꓸ ꓓꓶꓽ ꓔ ꓟ ꓚꓴꓽ ꓬꓲꓹ ꓟꓽ ꓧꓪꓸ ꓡꓰ ꓠꓬꓲ꓾ ꓠꓲꓹ ꓟ ꓟꓽ ꓗꓹ ꓛꓲ ꓢꓲ꓾ ꓜꓲꓼ ꓞꓹ ꓢꓴ ꓐꓴ ꓒꓬꓱꓽ ꓔꓯ ꓕꓲ ꓣꓳ꓾ ꓕꓲꓽ ꓣꓳ꓾ ꓐꓰ ꓬꓲꓸ ꓡꓳꓸ ꓠꓬꓲ ꓔꓬ_ ꓡꓳ꓿ ꓖꓳ ꓗꓪ ꓜꓲꓼ ꓞꓹ ꓔꓬ ꓢꓴ ꓠꓬ ꓡ ꓞꓳ ꓕꓱ ꓠꓬꓲꓽ ꓣꓳ ꓔꓯ ꓔꓯꓺ ꓠꓬꓲ ꓠꓹ ꓟ ꓙꓲꓻ_ ꓟ ꓬꓲꓸ ꓝꓲꓸ ꓟꓶꓺ ꓡꓰ_ ꓡꓳ꓿ ꓬꓲ ꓪ ꓠꓬꓲ ꓣꓳ ꓠꓲꓹ ꓟ_ ꓐꓰ꓾ ꓬꓲ ꓪ ꓦꓰꓼ ꓖꓴ ꓠꓬ ꓜꓳꓽ ꓟꓽ ꓜꓳꓽ꓾ ꓕꓶꓻ ꓟꓽ ꓕꓶꓻ꓾ ꓐꓯ_ ꓟ ꓔꓯ ꓜꓲꓼ ꓓꓴ ꓔꓺ ꓢꓴ ꓐꓴ ꓬꓲ ꓪ ꓚꓲꓸ ꓛꓬ ꓓꓵꓽ ꓙ ꓞꓷꓹ ꓠꓹ ꓟ ꓬꓲꓸ ꓝꓲꓸ ꓘꓳ ꓣꓴ ꓟꓶ_ ꓡꓳ꓿ ꓡꓴ-ꓔꓷ ꓠꓬ ꓠꓲꓹ ꓔꓱꓹ ꓠꓲꓹ ꓓꓰꓺ ꓢꓲ꓾ ꓙ ꓣꓳꓽ ꓠꓲꓹ ꓙꓳ_ ꓡꓳ꓿ ꓕꓶꓻ_ ꓡꓳ꓿ ꓔꓱꓹ ꓚꓵꓺ_ ꓟ ꓔꓯ ꓠꓬꓹ ꓔ_ ꓡꓳ꓿ ꓒꓳꓹ ꓒꓶ ꓝꓲ ꓓꓴ ꓠꓽ꓾ ꓘꓶꓽ ꓘꓹ ꓠꓲꓹ ꓘꓹ ꓢꓴ꓾ ꓥꓪ꓾ ꓐꓯ_ ꓟ ꓐꓯ ꓘꓶꓽ ꓮꓽ ꓘꓶꓸ ꓫ ꓕꓱ ꓢꓴ ꓥ ꓡꓳ꓿ ꓬꓲ ꓐꓯ ꓘꓶ ꓠꓬ ꓟꓽ ꓔꓱꓹ꓿ ꓢꓲ ꓫꓬ ꓕꓳ ꓶ ꓗꓪ ꓟ ꓐꓯ ꓘꓶꓽ ꓕꓲ ꓘꓶꓽ ꓔꓯ ꓥ_ ꓟꓲ ꓟꓽ ꓣꓱꓽ꓿ “ꓗꓸ ꓠꓯꓸ ꓡꓽ (ꓔꓲꓸ ꓒꓳꓹ)꓾ ꓟꓽ ꓥ ꓠꓬ ꓣꓳ-ꓟ ꓗꓪ ꓧꓳꓽ ꓔꓯꓹ ꓙꓰ_ ꓥꓳ꓾” ꓐꓰ꓾ ꓠꓲꓹ ꓟ ꓦꓶꓻ ꓢꓲ ꓢꓯꓼ ꓓꓽ ꓟ ꓡꓰ ꓘꓴꓻ_ ꓡꓳ꓿ 

ꓳ-ꓢꓲ-ꓐ ꓗꓪ ꓐꓰ ꓡꓲꓹ ꓗꓷ_ ꓟ 

	ꓳ-ꓢꓲ-ꓐ (AUGSBERG) ꓗꓪ ꓡꓯ ꓫꓵ ꓔꓬ ꓥ_ ꓟꓲ ꓮꓸ ꓫꓵꓽ ꓙꓲꓻ ꓖꓴ ꓟꓽ ꓙꓳ ꓠꓬꓲ꓾ ꓪꓰ-ꓔꓲ-ꓐ ꓗꓪ ꓠꓲꓹ ꓞ ꓚꓱꓹ ꓬꓲꓼ ꓡꓯ꓾ ꓐꓰ ꓡꓴ-ꓔꓷ ꓬꓲ ꓛꓳ ꓒꓯꓹ ꓐꓴ ꓡꓰ ꓡꓴ-ꓔꓷ ꓔꓯ ꓚꓴꓽ ꓬꓲꓹ ꓖꓶ_ ꓡꓳ꓿ ꓧꓪꓸ ꓛꓲ ꓐꓰ ꓔꓬ ꓠꓹ ꓟ ꓥ_ ꓟꓲ ꓬꓲꓼ ꓠꓬꓲꓸ ꓖꓶ_ ꓡꓳ꓿ ꓖꓳ ꓡꓱ ꓠꓬꓲ ꓡꓴ-ꓔꓷ ꓠꓬ ꓐꓯ ꓟꓴ ꓫꓬꓹ ꓒ ꓕꓲ ꓣꓳ ꓡꓰ ꓙ ꓖꓶ ꓔ ꓟ ꓙ ꓖꓴ ꓧꓳꓽ ꓢꓴ_ ꓐꓰ ꓕꓲ ꓛꓳꓻꓼ ꓮꓸ ꓟꓴꓽ ꓜꓶꓽ ꓢꓲ ꓠꓯꓸꓼ ꓠꓯꓸꓼ ꓟꓲꓽ ꓕꓯꓽ ꓟꓽ ꓙꓲꓻ ꓡ ꓕꓯ_ ꓡꓰ ꓪꓰ-ꓔꓲ-ꓐ ꓗꓪ ꓚꓱꓹ ꓬꓲꓼ ꓡ_ ꓡꓳ꓿ ꓬꓲ ꓠꓬ ꓠꓯ ꓞꓲꓹ ꓟ ꓡꓰ ꓑꓲꓸ ꓞꓹ ꓟ ꓙ ꓖꓴ ꓗꓪ ꓐꓰ ꓟꓽ ꓪꓳꓹꓼ ꓐꓰ ꓓꓳꓺ ꓩꓴ ꓡ_ ꓡꓳ꓿ ꓥꓶꓺ_ ꓟ ꓛꓴꓽ ꓙꓳ ꓢꓴ ꓠꓬ ꓬꓲ ꓔꓯ ꓢꓰꓼ ꓠꓹ ꓟ ꓢꓯꓼ ꓕꓵꓼ ꓔꓬ_ ꓡꓳ꓿ ꓖꓳ ꓕꓲ ꓝꓲꓸ ꓠꓬ ꓙꓳꓺ ꓓꓴ ꓙꓳ_ ꓟ ꓝꓲ ꓥ ꓟ_ ꓡꓰ ꓐꓰ꓾ ꓪꓽ ꓘꓴ ꓢꓲ ꓢꓯꓸ ꓔꓬ ꓠ ꓗꓹ ꓟ ꓝꓲ_ ꓟꓲ ꓥ ꓡꓳ꓿ ꓡꓳ ꓒꓱ ꓗ ꓘꓶꓽ ꓗꓪ ꓬꓲ ꓪ ꓛꓲ ꓬꓰ_ ꓕꓯ꓾ ꓡꓳ ꓒꓱ ꓗ ꓘꓶ ꓒꓴꓺ ꓞꓹ ꓠꓬꓲ꓾ ꓬꓲ ꓪ ꓓꓳꓺ ꓙꓰ ꓐ ꓡ_ ꓡꓳ꓿ ꓡꓴ-ꓔꓷ ꓓꓳꓺ ꓙꓰ ꓗꓷ ꓟ ꓔꓯ ꓒꓳꓹ ꓒꓶꓽ ꓝꓲ ꓓꓴ ꓚꓬꓹ ꓪ ꓡꓰ ꓝꓲꓸ ꓕꓯ꓾ ꓡꓴ-ꓔꓷ ꓠꓬ ꓛꓴꓽ ꓙꓳ ꓢꓴ ꓡꓯꓼ ꓟꓽ ꓛꓲ ꓟ ꓟꓵꓽ ꓗꓪ ꓛꓲ ꓬꓰꓳ꓿ 
	ꓝꓲ ꓓꓴ ꓖꓳ ꓕꓲ ꓣꓳ ꓠꓬ ꓡꓴ-ꓔꓷ ꓛꓰꓹ ꓡꓲꓹ ꓙꓰ ꓟ ꓓꓳꓽ ꓑꓶ ꓓꓴ ꓓꓵꓽ ꓙ ꓟꓶ ꓢꓲ꓾ ꓠꓲꓹ ꓟ ꓦꓶꓻ_ ꓡꓳ꓿ ꓘꓴ ꓜꓲꓼ ꓞꓳ ꓔꓯ ꓘꓶꓻ ꓡꓶꓽ ꓔꓬ ꓟ ꓞꓳ ꓤ ꓕꓱ ꓕꓲ ꓣꓳ ꓔꓯ ꓢꓷꓸ ꓠꓲꓹ ꓙꓳ ꓙꓳ_ ꓐꓰ ꓗꓽ ꓗꓷ ꓐ ꓡ_ ꓟ ꓑꓶ ꓓꓴ ꓒꓳꓹ ꓒꓶ ꓡꓰ ꓓꓳꓹ ꓟꓴꓹ ꓖꓶ ꓡ_ ꓥꓳ꓾ ꓐꓰ ꓝꓲ ꓓꓴ ꓕꓱ ꓕꓲ ꓣꓳ ꓥꓳꓺ ꓡꓳꓸ ꓔ ꓡꓳ ꓫꓵꓽ ꓥ ꓡꓳ꓿ ꓖꓳ ꓡꓱ ꓠꓬꓲ ꓡꓴ-ꓔꓷ ꓔꓯ ꓣꓳ-ꓟ ꓗꓪ ꓧꓳꓽ ꓔꓯꓹ ꓡ ꓐ ꓡ_ ꓠꓬ ꓧꓳꓽ ꓔꓯꓹ ꓡ ꓠꓹ ꓟ_ ꓐꓰ꓾ ꓟꓽ ꓧꓳꓽ ꓔꓯꓹ ꓡ ꓐ ꓡ ꓐꓭ ꓕꓯ꓾ ꓬꓲ ꓔꓯ ꓢ-ꓫꓳ-ꓠꓲ ꓫꓴꓺ ꓗꓪ ꓐꓰ ꓖꓼ ꓓꓳ ꓗꓷ ꓠꓹ ꓟ꓾ ꓢ-ꓫꓳ-ꓠꓲ (SAXONY) ꓙꓵꓽ ꓢꓲꓽ ꓒ ꓒ-ꓤꓷ-ꓓ-ꓬꓲ (FREDERICK) ꓔꓯ ꓕꓳ ꓶ ꓐꓳꓺ ꓢꓲ ꓢꓷꓸ ꓖꓶ_ ꓡꓳ꓿
	ꓖꓳ ꓕꓯ ꓫꓴꓺ ꓙꓵꓽ ꓒ ꓖꓳ ꓕꓲ ꓣꓳ ꓠꓬ ꓡꓴ-ꓔꓷ ꓬꓲ ꓙꓵꓻ ꓚꓱꓹ ꓔꓯ ꓜꓲ ꓜꓲ ꓟꓵ ꓟꓵ ꓟꓽ ꓢꓷꓸ ꓔ ꓥ_ ꓟꓲ꓾ ꓡꓴ-ꓔ ꓡꓰ ꓔꓲꓺ ꓢꓲꓽ ꓢꓲꓽ_ ꓐꓰ꓾ ꓢꓯꓼ ꓪ ꓙꓳ ꓙꓳ_ ꓐꓰ ꓚꓺ ꓟꓸ ꓖꓶ_ ꓟ ꓟꓸ ꓟꓲ ꓑꓶ ꓓꓴ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓠꓹ ꓟ ꓠꓲꓹ ꓡꓱꓻ ꓔꓬ ꓢꓴ ꓕꓲ ꓣꓳ ꓥ ꓡꓳ꓿ ꓡꓴ-ꓔꓷ ꓬꓲ ꓛꓬꓻ ꓖꓴ ꓔꓯ ꓟꓽ ꓖꓴꓺ ꓟꓸ ꓖꓶ ꓐ ꓡ ꓕ ꓑꓳ꓾ ꓬꓲ ꓔꓯ ꓔꓺ ꓙ ꓠꓹ ꓟ ꓫꓴꓺ ꓙꓵꓽ ꓒ ꓒ-ꓤꓷ-ꓓ-ꓬꓲ ꓓꓵꓽ ꓙ ꓞꓷꓹ ꓗꓷ_ ꓡꓳ꓿ ꓖꓳ ꓡꓱ ꓢꓲ “ꓟꓸ ꓒ ꓓꓽ ꓟ ꓡꓴ-ꓔꓷ ꓠꓬ ꓳ-ꓢꓲ-ꓐ ꓗꓪ ꓡ ꓢꓲ ꓒꓶꓻ ꓫꓬꓽ ꓖꓶ ꓗꓷ ꓠꓬꓲ꓾ ꓞꓳ ꓪꓴꓽ ꓠꓴ ꓪ ꓠꓲꓹ ꓘꓪ ꓫꓵ ꓛꓵ_ ꓥꓳ꓿ ꓬꓲ ꓛꓬꓻ ꓖꓴ ꓔꓯ ꓟꓽ ꓟꓰꓹ ꓟꓸ ꓖꓶ ꓐ ꓡ ꓢꓲ꓾ ꓬꓲ ꓔꓯ ꓟꓽ ꓓ ꓟꓽ ꓞ ꓣꓷꓠ ꓝꓲ_ ꓥꓳ꓾ ꓐꓰ ꓥꓪ ꓟꓽ ꓥꓳ ꓡꓳꓸ ꓔ꓿ ꓡꓴ-ꓔꓷ ꓙꓵꓻ ꓚꓱꓹ ꓠꓬ ꓟꓽ ꓔꓱꓹ ꓟ ꓙꓵꓻ ꓚꓱꓹ ꓥ ꓡꓳ꓾ ꓐꓰ꓾ ꓥꓪ ꓑ ꓫꓬ ꓮ ꓡꓲ ꓕꓲ ꓣꓳ_ ꓟꓲ ꓥꓪ ꓔꓯ ꓟꓽ ꓐꓯ ꓟꓸ ꓖꓶ ꓡ ꓗꓳꓸ꓾” ꓐꓰ꓾ ꓙꓵꓽ ꓢꓲꓽ ꓒ ꓖꓳ ꓕꓲ ꓣꓳ ꓡꓰ ꓒꓳꓹ ꓒꓶ ꓝꓲ ꓓꓴ ꓔꓯ ꓕꓳ ꓶ ꓐꓳꓺ ꓢꓲ ꓐꓯ ꓖꓶ_ ꓡꓳ꓿ ꓙꓵꓽ ꓢꓲꓽ ꓒ ꓖꓳ ꓕꓲ ꓣꓳ ꓠꓬ ꓡꓴ-ꓔꓷ ꓑꓶ ꓓꓴ ꓘꓴ ꓜꓲ ꓞꓳ ꓗꓪ ꓑꓶꓸ ꓡꓰ ꓓꓴꓽ ꓮꓽ ꓟꓬꓹ ꓙꓳꓻ ꓡ ꓔꓬ ꓠꓬꓲ꓾ ꓟꓽ ꓪꓳꓹꓼ ꓐꓰ ꓗꓹ ꓛꓲ ꓠꓲꓹ ꓒꓴ ꓔꓬ_ ꓡꓳ꓿ 
	ꓪꓰ-ꓔꓲ-ꓐ ꓢꓲ ꓫꓬ ꓦꓲ ꓗꓪ ꓡꓴ-ꓔꓷ ꓡꓰ ꓕꓳ ꓶ ꓐꓳꓺ ꓥꓳꓸ ꓗꓷ ꓗ ꓠꓯꓸ ꓕꓲꓽ ꓘꓳꓼ_ ꓡꓰꓽ ꓙꓳ_ ꓢꓰꓽ ꓕꓯ_ ꓡꓰ꓾ ꓬꓲ ꓐꓳꓺ_ ꓟ ꓕꓳ ꓶ ꓑꓶ ꓓꓴ ꓕꓲ ꓟꓵꓽ ꓕꓲ ꓟꓵ ꓗꓪ ꓟ ꓞꓳ ꓤ ꓐꓴ ꓠꓬ ꓢꓲ ꓫꓬ ꓕꓳ ꓶ ꓔꓯ ꓢꓷꓸ ꓠꓲꓹ ꓫꓵ_ ꓡꓳ꓿ ꓙꓬ-ꓟꓶ-ꓠꓲ ꓗꓴꓷꓼ_ ꓐꓰ ꓠꓱꓸ ꓐꓯ ꓗꓴꓷꓼ ꓮꓽ ꓟꓬꓹ ꓗꓪ ꓟ ꓢꓳꓺ ꓤ ꓮꓽ ꓟꓬꓹ ꓠꓬ ꓪꓰ-ꓔꓲ-ꓐ ꓟꓴꓺ ꓕꓲꓸ ꓢꓳꓺ ꓦꓲ ꓗꓪ ꓢꓳꓺ ꓡ_ ꓡꓳ꓿ ꓪꓰ-ꓔꓲ-ꓐ ꓢꓳꓺ ꓦꓲ ꓔꓯ ꓬꓲ ꓪꓴꓸ ꓕꓲ ꓧꓪꓹ ꓟꓳꓻ ꓠꓬꓲ ꓢꓴ ꓞꓳ ꓡꓱ ꓤ ꓕꓲ ꓣꓳ ꓠꓬ ꓬꓲꓸ ꓡꓯ ꓒꓯꓹ ꓔꓯ ꓛꓱꓺ ꓓꓳꓺ ꓡ ꓢꓲ꓾ “ꓡꓳ ꓒꓱ ꓖꓳ ꓟ ꓗꓪ ꓐꓰ ꓪꓴ-ꓢ ꓬꓲ ꓙꓲ ꓫꓬ_ ꓟ ꓠꓬꓲ ꓟꓳ ꓓꓴ ꓣꓳꓺ ꓖꓶ ꓓꓳ ꓡ ꓗꓷ ꓠꓬꓲ ꓪꓴ-ꓢ ꓔꓯ ꓟꓬꓱꓺ ꓓꓳꓽ ꓖꓶ_ ꓡꓳ꓿”
	ꓡꓴ-ꓔꓷ ꓠꓬ ꓦꓬ ꓠꓬꓲ ꓖꓳ ꓟ ꓗꓪ ꓣꓳ-ꓟ ꓘꓴ ꓜꓲꓼ ꓞꓳ ꓟꓽ ꓙꓲ ꓟꓽ ꓜꓳꓽ ꓟ ꓕꓲ ꓐꓶꓽ ꓤ ꓔꓯ_ ꓡꓰꓽ ꓑꓶꓸ ꓡꓰ ꓝꓲ ꓐ ꓡ_ ꓢꓰꓽ ꓡꓳ꓿ “ꓥꓪ ꓠꓬ ꓒꓳꓹ ꓒꓶꓽ ꓪꓴꓸ ꓓꓵ ꓣꓱꓽ ꓢꓴ ꓠꓴ ꓡꓰ ꓐꓳꓺ ꓖꓶ ꓩꓴ ꓡ ꓟ ꓘꓴꓻ ꓕꓳ ꓶ ꓔꓯ ꓵꓺ ꓠꓬꓲ ꓔꓬ_ ꓡꓳ꓿ ꓒꓳꓹ ꓒꓶ ꓪꓴꓸ ꓓꓵ ꓣꓱꓽ ꓢꓴ ꓠꓴ ꓠꓬ ꓙꓲ-ꓢꓴ ꓔꓯ ꓔꓳꓹ ꓒ ꓥ ꓡ? ꓥ_ ꓠꓬ ꓙꓲ-ꓢꓴ ꓬꓲ ꓝꓲ ꓓꓴ ꓥ ꓡ? ꓐꓯ_ ꓟ ꓔꓯ ꓥꓪ ꓟꓽ ꓢꓷꓸ꓿ ꓬꓲꓸ_ ꓡꓰꓽ ꓠꓴ ꓠꓬ ꓙꓲ-ꓢꓴ ꓐꓰ ꓗꓴꓸ ꓙꓲ ꓙꓳ ꓢꓲ ꓟꓽ ꓔꓱꓹ ꓟ ꓐꓯ_ ꓡꓳ꓾” ꓐꓰ ꓡꓴ-ꓔꓷ ꓡꓰ ꓕꓳ ꓶ ꓐꓳꓺ_ ꓡꓳ꓿ 
	ꓡꓴ-ꓔꓷ ꓐꓯ ꓘꓶꓽ ꓑꓶ ꓓꓴ ꓣꓳ-ꓟ ꓘꓴ ꓜꓲ ꓞꓳ ꓠꓬ ꓪ ꓜꓲ ꓠꓲꓹ ꓟ ꓦꓶꓻ_ ꓡꓳ꓿ ꓡꓴ-ꓔꓷ ꓔꓯ ꓟꓽ ꓧꓳꓹ ꓟ ꓣꓳ-ꓟ ꓢꓳꓺ ꓟꓸ ꓒ ꓐꓴ ꓡꓰ ꓡꓴ-ꓔꓷ ꓔꓯ ꓢꓰꓼ ꓢꓴ ꓠꓬ ꓝꓴꓲꓹ ꓟꓽ ꓙꓳ꓾ ꓐꓰ ꓐꓯ ꓒꓬꓱꓺ_ ꓡꓳ꓿ ꓖꓳ ꓡꓱ ꓥ_ ꓟꓲ ꓪꓴ-ꓢ ꓠꓬ ꓡꓴ-ꓔꓷ ꓐꓱ ꓶ ꓫꓸ ꓑꓬꓺ ꓖꓴ ꓥ ꓡꓳ꓿ ꓣꓳꓺ_ ꓟ ꓦꓲꓻ_ ꓐꓰ꓾ ꓤ ꓟꓶ ꓤ ꓢꓳꓺ ꓦꓲ_ ꓐꓰ꓾ ꓞꓳ ꓒꓵꓽ ꓐꓴ ꓦꓲꓻ_ ꓐꓰ꓾ ꓟꓴꓺ ꓕꓲꓸ ꓢꓳꓺ ꓦꓲ_ ꓐꓰ꓾ ꓪ ꓔꓲ ꓦꓲꓻ ꓗꓪ ꓔꓬ ꓢꓴ ꓮ ꓙꓵꓽ ꓠꓬ ꓡꓴ-ꓔꓷ ꓙꓵꓻ ꓚꓱꓹ ꓔꓯ ꓢꓷꓸ ꓡꓰ_ ꓡꓳ꓿ 
	ꓙꓵꓻ ꓠꓲꓹ ꓗꓪ ꓐꓰ ꓙꓲ ꓫꓬ_ ꓟ ꓚꓬꓹ ꓟꓶ_ ꓡꓳ꓾ ꓐꓰ꓾ ꓐꓴ-ꓦꓲ-ꓟꓲ-ꓬ ꓗꓪ ꓟ ꓬꓳ-ꓦ-ꓢꓶ ꓡꓰ ꓐꓯ_ ꓟ ꓐꓯ ꓘꓶ ꓔꓯ ꓦꓬ ꓠꓬꓲ ꓕꓱ ꓟ ꓗꓪ ꓡꓴ-ꓔꓷ ꓥ_ ꓟꓲ ꓙ ꓜꓲꓼ ꓡꓰ_ ꓡꓳ꓿ “ꓝꓲ ꓓꓴ ꓒꓳ-ꓡꓳ꓾ ꓳ-ꓖ-ꓢꓶ-ꓔꓲ (AUGUSTINE) ꓐꓰ ꓣꓳꓽ ꓮ ꓙꓵꓽ ꓥ_ ꓟꓲ ꓦ-ꓢꓶ-ꓕ (ꓬꓳ-ꓦ-ꓢꓶ ꓙꓵꓻ ꓚꓱꓹ ꓔꓯ ꓠꓬꓹ ꓔ ꓢꓴ) ꓥ ꓡꓳ꓾ ꓐꓯ_ ꓟ ꓔꓯ ꓧꓶꓸ ꓕꓯ ꓣꓳꓽ ꓟꓽ ꓢꓷ꓿ ꓔꓱꓹ ꓚꓵꓺ_ ꓟ ꓟꓸ ꓟꓲ ꓕꓱ ꓟ ꓔꓯ ꓗꓳꓸ ꓗꓷ ꓟ ꓕꓲꓽ ꓦꓬꓻ ꓘꓳꓼ ꓛꓲ ꓕꓯ_ ꓡꓰ ꓚꓺ ꓟꓸ ꓖꓶ ꓗꓷ ꓢꓲ꓾ ꓚꓺ ꓟꓸ ꓖꓶ ꓢꓴ ꓔꓯ ꓥ_ ꓟꓲ ꓮꓸ ꓔꓳꓸ ꓗꓪ ꓛꓴꓻ ꓗꓷꓳ꓾” ꓐꓰ ꓡꓴ-ꓔꓷ ꓡꓰ ꓐꓯ_ ꓡꓳ꓿
	“ꓟꓴꓺ ꓕꓲꓸ ꓢꓳꓺ ꓦꓲ ꓗꓪ ꓢꓲ ꓫꓬ ꓕꓳ ꓶ ꓔꓯ ꓢꓯꓼ ꓕꓵꓼ ꓢꓲ ꓔꓲꓺ ꓢꓲꓽ ꓢꓲꓽ_ ꓐꓰ ꓟꓽ ꓟꓸ ꓖꓶ ꓐꓭ_ ꓕꓯ꓾ ꓞꓳ ꓡꓱ ꓤ ꓐꓴ ꓠꓲꓹ ꓟ ꓠꓯꓸꓼ ꓗꓪ ꓔꓱꓹ ꓚꓵꓺ_ ꓟ ꓠꓬꓲ ꓟꓳ ꓓꓴ ꓔꓯ ꓟꓽ ꓗꓶ ꓖꓶ ꓐ ꓡ ꓐꓭ ꓕꓯ꓾ ꓢꓳꓺ ꓦꓲ ꓖꓳ ꓟ ꓠꓬ ꓛꓬꓼ ꓟꓵ ꓗ ꓘꓶꓽ ꓒꓬꓱꓼ ꓡ_ ꓥꓳ꓿ ꓪꓴ-ꓢ ꓐꓯ ꓘꓶ ꓔꓯ ꓟꓽ ꓐꓴꓻ ꓐꓴꓻ ꓢꓳꓺ ꓣꓴ_ ꓟ ꓟꓽ ꓙꓳ ꓟ ꓢꓳꓺ ꓦꓲ ꓠꓬ ꓐꓬꓺ ꓡꓰ ꓛꓵꓽ ꓡꓰ_ ꓥꓳ꓾” ꓐꓰ꓾ ꓡꓴ-ꓔꓷ ꓡꓰ ꓟꓴꓺ ꓕꓲꓸ ꓢꓳꓺ ꓦꓲ ꓐꓴ ꓔꓯ ꓕꓳ ꓶ ꓐꓳ ꓖꓶ_ ꓡꓳ꓿ 
	ꓙꓬ-ꓟꓶ-ꓠꓲ ꓕꓲ ꓟꓵꓽ ꓡꓱꓸꓼ ꓗꓪ ꓟ ꓢꓳꓺ ꓦꓲ ꓥ ꓕ ꓑꓳꓸ ꓔꓯ ꓬꓲꓸ ꓖꓳ ꓡꓱ ꓕꓳ ꓶ ꓐꓳꓺ ꓖꓶ ꓗꓷ ꓟ ꓑꓶ ꓓꓴ꓾ ꓕꓲ ꓗꓴꓷꓼ ꓡꓱꓸꓼ ꓔꓯ ꓷꓹ ꓡꓵꓺ ꓡꓰ ꓝꓲ_ ꓡꓳ꓿ ꓡꓴ-ꓔꓷ ꓔꓯ ꓔꓳꓹ ꓢꓴ ꓐꓴ ꓡꓰ ꓡꓴ-ꓔꓷ ꓔꓯ ꓡꓲꓽ ꓡꓲꓽ_ ꓡꓰꓽ ꓛꓬꓻ ꓒꓵꓽ ꓖꓶ ꓠꓹ ꓟ ꓒꓳꓹ ꓒꓶꓽ ꓪꓴꓸ ꓓꓵ ꓣꓱꓽ ꓢꓴ ꓔꓯ ꓡꓵꓹ ꓔꓴꓺ ꓖꓶ_ ꓡꓳ꓿ ꓡꓴ-ꓔꓷ ꓙꓵꓻ ꓚꓱꓹ ꓔꓯ ꓠꓬ ꓟꓽ ꓔꓱꓹ ꓟ ꓙꓵꓻ ꓚꓱꓹ ꓥ ꓡꓳ꓾ ꓐꓰ ꓐꓯ ꓒꓬꓱꓺ ꓗꓷ ꓢꓲ꓾ ꓟꓽ ꓓꓵꓽ ꓙ ꓒꓳꓹ ꓬꓲꓼ ꓡ ꓐꓭ ꓕꓯ꓾ ꓡꓴ-ꓔꓷ ꓐꓰ ꓬꓲꓸ ꓗꓸ ꓠꓯꓸ ꓛꓳꓻ ꓢꓴ ꓐꓴ ꓮ ꓙꓵꓽ ꓔꓯ ꓘꓴ ꓜꓲꓼ ꓞꓳ ꓗꓪ ꓐꓰ ꓖꓼ ꓓꓳ ꓗꓷ_ ꓥꓳ꓾ ꓐꓰ ꓐꓯ ꓑꓶ ꓗꓷ_ ꓡꓳ꓿
	
ꓙꓲꓻ ꓣꓴꓽ ꓓꓴ ꓙꓳ_ ꓟ ꓦꓬ ꓠꓬꓲ

	ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓟꓬꓱꓽ ꓐꓱ ꓶ ꓙꓲꓻ ꓣꓴꓽ_ ꓟ_ ꓐꓰ ꓫꓸ_ ꓟ ꓝꓲ ꓛꓲ ꓡꓻꓳ꓿ ꓕꓱ ꓡꓱ ꓬꓰ ꓫ_ ꓟ ꓔꓳꓹ ꓜꓳꓽ ꓡ ꓠ ꓗ_ ꓟ ꓔꓯ ꓡꓴ-ꓔꓷ ꓟꓽ ꓢꓷ ꓟ ꓠꓽ ꓟ ꓥ꓿ ꓙꓲ-ꓢꓴ ꓠꓬ ꓥꓪ ꓦ ꓡꓱ ꓖꓴ꓾ ꓥꓪ ꓔꓯ ꓔꓺ ꓙ ꓢꓴ ꓥ ꓡꓳ꓾ ꓐꓰ ꓙꓵꓻ ꓢꓲ ꓡꓯ ꓫꓵ ꓢꓯꓼ ꓕꓵꓼ ꓣꓱꓽ ꓬꓰ ꓔꓬ_ ꓟ ꓥ ꓡꓳ꓿ “ꓮꓸ ꓫꓵꓽ ꓒꓬꓱꓼ ꓡ ꓠ ꓗ_ ꓟ ꓥꓪ ꓟꓽ ꓢꓷ꓾ ꓢꓷ ꓡꓰ ꓠꓹ ꓟ_ ꓟꓲ ꓥꓪ ꓟꓽ ꓢꓯꓼ ꓕꓵꓼ꓿ ꓢꓲꓹ ꓒꓬꓽ ꓥ_ ꓟꓲ ꓐꓹ ꓐ ꓠꓲꓹ ꓡꓶꓽ ꓟꓽ ꓙꓳ ꓕꓯ ꓠꓽ꓾ ꓟꓽ ꓞꓰꓻ ꓡꓰ꓿ ꓪꓴ-ꓢ ꓠꓬ ꓥꓪ ꓔꓯ ꓮ ꓘꓶ ꓛꓲ ꓙ ꓗꓳꓺ ꓢꓲ ꓔꓺ ꓙ_ ꓥꓳ ꓪꓽ꓿ ꓪꓴ-ꓢ ꓐꓯ ꓘꓶ ꓠꓬ ꓧꓪꓽ ꓖꓳ ꓓꓱꓽ ꓒꓬꓱꓼ ꓡ ꓢꓲ꓾ ꓥꓪ ꓐꓱ ꓶ ꓫꓵꓻ ꓙ ꓗꓷ ꓠꓬꓲ꓾ ꓪꓴ-ꓢ ꓐꓯ ꓘꓶꓽ ꓐꓱ ꓶ ꓥꓪ ꓚꓲ ꓛꓬ ꓢꓯꓼ ꓟꓬ ꓖꓶ ꓠꓹ ꓟ ꓥꓪ ꓟꓽ ꓗꓹ ꓐꓽ꓾” ꓐꓰ꓾ ꓡꓴ-ꓔꓷ ꓡꓰ ꓐꓯ_ ꓡꓳ꓿
	ꓒꓳꓹ ꓒꓶꓽ ꓪꓴꓸ ꓓꓵ ꓣꓱꓽ ꓢꓴ ꓡꓰ ꓐꓳ ꓩꓴ ꓡ_ ꓟ ꓕꓵꓼ ꓪ ꓕꓳ ꓶ ꓔꓯ ꓡꓴ-ꓔꓷ ꓘꓳ ꓣꓴ ꓟꓶ ꓡꓰ ꓕꓯ꓾ ꓬꓲ ꓡꓰ “ꓥꓪ ꓠꓬ ꓕꓵꓼ ꓪ ꓕꓱ ꓟ ꓔꓯ ꓟꓽ ꓚꓬꓺ꓿ ꓕꓱ ꓟ ꓠꓬ ꓪꓴ-ꓢ ꓔꓯ ꓟꓽ ꓙꓳꓺ ꓒꓵꓽ ꓟ ꓟꓬꓱꓽ ꓥ ꓠꓬꓲ ꓕꓱ ꓟ ꓔꓯ ꓥꓪ ꓔꓳꓹ_ ꓥꓳ꓿ ꓫꓵꓽ ꓪꓴ ꓕꓱ ꓟ ꓠꓯꓸꓼ ꓗꓪ ꓝꓴꓲꓹ ꓓꓰꓺ ꓪ ꓡꓰ_ ꓟ ꓠꓽ꓾ ꓙꓲ-ꓢꓴ ꓬꓲ ꓚꓲ ꓛꓬ ꓥ ꓡꓳ꓿ ꓥꓪ ꓠꓲꓹ ꓟ ꓠꓯꓸꓼ ꓗꓪ ꓠꓬ ꓠꓬꓲꓸ ꓞꓹ ꓓꓴ ꓟꓽ ꓙꓳ꓿ ꓮ ꓡꓲꓳ ꓐꓯ_ ꓠꓬ ꓒꓳꓹ ꓒꓶꓽ ꓪꓴꓸ ꓓꓵ ꓣꓱꓽ ꓢꓴ ꓠꓽ꓾ ꓙꓲ-ꓢꓴ ꓔꓯ ꓔꓳꓹ ꓒ ꓥ ꓢꓲ꓾ ꓬꓲꓸ ꓙꓵꓽ ꓪ ꓠꓬ ꓢ-ꓓꓯ ꓙꓵꓽ ꓪ ꓥ ꓡꓳ꓾ ꓐꓯ_ ꓟ ꓔꓯ ꓥꓪ ꓢꓷꓸ ꓡꓰꓳ꓾” ꓐꓯ_ ꓡꓳ꓿
	ꓖꓳ ꓡꓱ ꓥ_ ꓟꓲ ꓣꓳ-ꓟ ꓗꓪ ꓐꓰ ꓐꓯ ꓑꓶꓺ ꓔ ꓟ ꓕꓵꓼ ꓪ ꓠꓽ꓾ ꓬꓲꓸ ꓢꓯꓼ ꓪꓽ ꓟꓽ ꓙꓳ ꓟ ꓟꓽ ꓥ꓿ ꓢꓯꓼ ꓐꓽ ꓢꓲ ꓓꓵꓽ ꓙ ꓟꓬꓽ ꓢꓴ ꓕꓲ ꓐꓱ ꓠꓬ ꓒꓳꓹ ꓒꓶꓽ ꓕꓵꓼ ꓪ ꓑꓶ ꓓꓴ ꓙꓳꓺ ꓛꓱꓽ ꓡꓰ_ ꓡꓳ꓿ ꓢꓯꓼ ꓟꓬ ꓠꓬ ꓒꓵꓽ_ ꓠꓬꓲ꓾ ꓮꓽ ꓘꓶꓸ ꓠꓲꓹ ꓪꓴꓽ ꓟꓽ ꓓ꓾ ꓐꓰ ꓞꓳ ꓤ ꓮꓽ ꓟꓬꓹ ꓓꓵꓽ ꓙ_ ꓡꓳ꓿ ꓡꓴ-ꓔꓷ ꓡꓰ ꓢꓯꓼ ꓕꓵꓼ ꓣꓱꓽ ꓬꓰ ꓩꓴ ꓡ ꓔꓬ ꓟ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓟꓬꓱꓽ ꓠꓬ ꓕꓱ ꓗꓪ ꓛꓲ ꓤ ꓠꓽ ꓡꓰ_ ꓐꓰ ꓬꓰ_ ꓥꓳ ꓪ? 
	ꓡꓴ-ꓔꓷ ꓠꓬ ꓮ ꓟꓶ ꓗꓪ ꓛꓲ ꓥ_ ꓟꓲ ꓟꓽ ꓙꓳꓺ ꓡꓰ꓿ ꓬꓲ ꓠꓬ ꓪꓴ-ꓢ ꓬꓲ ꓪꓽ ꓠꓬꓲ_ ꓟ ꓗꓪ ꓐꓰ ꓣꓳ-ꓟ ꓘꓴ ꓜꓲꓼ ꓞꓳ ꓝꓴꓲ ꓔꓯ ꓡꓯ ꓫꓵꓺ ꓖꓴꓺ ꓟꓸ ꓖꓶ_ ꓡꓳ꓿ ꓞꓳ ꓙꓳ ꓕꓲꓸ ꓮꓽ ꓟꓬꓹ ꓔꓱꓹ ꓗꓪ ꓟ ꓞꓳ ꓫꓵꓽ ꓮꓽ ꓟꓬꓹ ꓜꓲꓼ ꓞꓹ ꓔꓬ ꓟ ꓒꓬꓱꓽ ꓕꓯ ꓗꓪ꓾ ꓒꓳꓹ ꓒꓶ ꓡꓰ ꓦ ꓩꓴ ꓡ_ ꓟ ꓕꓵꓼ ꓪ ꓕꓳ ꓶ ꓔꓯ ꓮꓸ ꓔꓳꓸ ꓛꓴꓻ ꓟꓸ ꓖꓶ_ ꓡꓳ꓿ “ꓮꓽ ꓘꓶꓸ ꓢꓯꓼ ꓪꓴꓽ_ ꓟ ꓟꓯꓼ ꓘꓶꓽ ꓕꓲ ꓟ ꓠꓬ ꓮ ꓟꓶ ꓪꓴꓸ ꓔꓴꓺ ꓗꓷꓳ꓿ ꓮ ꓟꓶ ꓗꓪ ꓐꓰ ꓥꓪ ꓠꓬ ꓒꓳꓹ ꓒꓶ ꓪꓴꓸ ꓓꓵ ꓣꓱꓽ ꓢꓴ_ ꓐꓰ ꓧꓪꓸ ꓔꓯꓺ ꓡꓯ ꓘꓳ ꓔꓬ_ ꓥꓳ꓿ ꓟꓬꓱꓽ ꓕꓱ ꓟ ꓔꓯ ꓙꓲ-ꓢꓴ ꓟꓬꓱꓺ ꓗꓪ ꓐꓰ ꓥꓪ ꓬꓲꓸ ꓚꓰꓺ ꓔꓴꓺ ꓗꓷ ꓟ ꓥ ꓡꓳ꓿ ꓖꓳ ꓡꓱ ꓠꓬꓲ ꓟꓬꓱꓽ ꓕꓱ ꓟ ꓔꓯ ꓥꓪ ꓢꓯꓼ ꓪꓽ ꓗꓪ ꓐꓰ ꓬꓰ ꓓꓳ ꓡꓰ ꓝꓲ_ ꓡꓳ ꓟꓽ ꓥ꓾ ꓪꓴ-ꓢ ꓬꓲꓸ ꓪꓽ ꓠꓬꓲ_ ꓟ ꓗꓪ ꓐꓰ ꓬꓰ ꓓꓳꓺ ꓡꓰ ꓝꓲ_ ꓥꓳ꓿ ꓪꓴ-ꓢ ꓡꓰ ꓥꓪ ꓔꓯ ꓢꓲꓺ ꓚꓰꓸ ꓢꓲ꓾ ꓥꓪ ꓔꓯ ꓘꓴꓻ ꓔ ꓟ ꓥ꓾ ꓟꓽ ꓥ꓾ ꓮꓽ ꓟ ꓢꓷ_ ꓡ? ꓬꓲ ꓪ ꓡꓰ ꓥꓪ ꓔꓯ ꓙꓽ ꓘꓶꓽ_ ꓟ ꓠꓬ ꓪꓴ-ꓢ ꓔꓯ ꓙ ꓘꓶ_ ꓟ ꓥ ꓡꓳ꓾ ꓐꓯ_ ꓟ ꓔꓯ ꓬꓲ ꓪ ꓢꓷꓸ꓾ ꓟꓽ ꓢꓷꓸ꓾ ꓮꓽ ꓟ ꓐꓯ ꓐ ꓡ_ ꓡ? 
	ꓪꓴ-ꓢ ꓠꓬ ꓔꓲꓺ ꓒ ꓐꓴ_ ꓐꓰ ꓞꓳ ꓙꓳ ꓕꓲꓸ ꓟꓴꓺ_ ꓟ ꓡ ꓞꓳ ꓗꓳ ꓡꓳ ꓗꓪ ꓐꓰ ꓟꓷ ꓠꓷ ꓝ ꓢꓴ ꓔꓯ ꓮꓸ ꓕꓯ_ ꓟꓲ ꓟꓽ ꓢꓲ ꓚꓰꓸ ꓗꓳꓸ꓿ ꓮ ꓣꓳ ꓡꓳꓸ ꓒ ꓮ-ꓟꓳ-ꓢꓶ_ ꓡꓰ ꓐꓰ ꓱꓺ ꓢꓴ ꓔꓯ ꓪꓴ-ꓢ ꓡꓰ ꓢꓲꓺ ꓚꓰꓸ_ ꓡꓳ꓿ ꓕꓲ ꓤꓶꓻ ꓡꓰ ꓕꓲ ꓤꓶꓻ ꓗꓪ ꓢꓲ ꓫꓬ ꓢꓴ ꓐꓴ ꓠꓬ꓾ ꓙꓲꓻ ꓣꓴꓽ_ ꓟ ꓠꓯꓸꓼ ꓗꓪ꓾ ꓪ ꓔꓲꓸ ꓐꓴ_ ꓐꓰ ꓪ ꓔꓲꓸ ꓫꓵꓽ ꓐꓴ꓾ ꓔꓲꓺ ꓒ ꓐꓴ꓾ ꓢꓷꓸ ꓠꓲꓹ ꓙꓳ ꓢꓴ ꓐꓴ ꓔꓯ ꓟꓸ ꓙ (ꓝꓴꓲ ꓖꓴꓺ ꓟꓳꓸ ꓖꓶ) ꓗꓳꓸ ꓡ_ ꓡꓳ꓿ ꓥꓪ ꓠꓬ ꓟꓷ ꓠꓷ ꓝꓸ ꓢꓴ ꓕꓲ ꓣꓳ ꓥ ꓡꓳ꓾ ꓐꓰ ꓠꓽ꓾ ꓟꓽ ꓐꓯ꓿ ꓥꓪ ꓐꓯ ꓠꓲꓹ ꓫꓵ_ ꓟ ꓠꓽ꓾ ꓥꓪ ꓠꓬ ꓕꓲ ꓣꓳ ꓔꓵꓸꓼ ꓥ ꓢꓲ꓾ ꓬꓲ ꓪ ꓠꓬ ꓮꓽ ꓟꓬꓹ ꓥ ꓡꓳ꓿ ꓬꓲ ꓪ ꓙꓳꓺ ꓙꓲꓽ ꓙꓳ_ ꓡꓳ꓿ ꓥꓪ ꓕꓶꓻ ꓕꓶꓻ_ ꓡꓰꓽ ꓐꓯ ꓐ ꓡ_ ꓟ ꓕꓲ ꓫꓵꓽ ꓠꓬ꓾ ꓥꓪ ꓠꓽ ꓪꓴ-ꓢ ꓐꓯ ꓘꓶꓽ_ ꓐꓰ ꓕꓲ ꓪꓺꓼ ꓥ ꓢꓲ꓾ ꓬꓲ ꓪ ꓠꓽ ꓖꓳ ꓡꓱ ꓟꓽ ꓥ꓾” ꓐꓰ ꓡꓴ-ꓔꓷ ꓡꓰ ꓐꓯ_ ꓡꓳ꓿ 
	ꓣꓳ-ꓟ ꓘꓴ ꓜꓲꓼ ꓞꓳ_ ꓐꓰ ꓧꓹ ꓗꓷ ꓠꓹ ꓟ ꓐꓱ ꓶ ꓡꓴ-ꓔꓷ ꓮꓽ ꓘꓶꓸ ꓢꓯꓼ ꓕꓵꓼ ꓪꓴꓽ ꓧꓶ ꓠꓺ ꓗꓷ ꓡꓰ_ ꓡꓳ꓿ ꓡꓴ-ꓔꓷ ꓡꓰ ꓕꓱ ꓡꓱ ꓐꓯ ꓡꓳ꓿ “ꓪꓴ-ꓢ ꓐꓯ ꓘꓶ ꓗꓪ ꓦꓰꓼ ꓔ ꓢꓲ꓾ ꓒꓳꓹ ꓒꓶ ꓪꓴꓸ ꓓꓵ ꓣꓱꓽ ꓢꓴ ꓠꓬ ꓙꓲ-ꓢꓴ ꓔꓯ ꓔꓳꓹ ꓒ ꓥ_ ꓟ ꓗꓸ ꓚꓵꓺ ꓟꓳꓸ ꓖꓶ ꓠꓹ ꓟ ꓐꓱ ꓶ ꓕꓲ ꓣꓳ ꓔꓵꓸꓼ ꓢꓯꓼ ꓕꓵꓼ ꓪ_ ꓟ ꓠꓽ꓾ ꓮꓽ ꓘꓶꓸ ꓠꓲꓹ ꓟ ꓠꓻ ꓓꓴ ꓥ ꓡꓳ꓿ “ꓪꓴ-ꓢ ꓠꓴ ꓕꓲ ꓣꓳ_ ꓡꓰ ꓙꓽ ꓗꓴꓸ ꓠꓲꓹ ꓙꓳ_ ꓡ? ꓠꓱ ꓐꓯ ꓢꓴ ꓮ ꓙꓵꓽ ꓠꓬ ꓛꓬꓻ ꓡꓰ ꓥꓳꓽ ꓡꓰ ꓢꓴ_ ꓡꓰꓽ ꓥ ꓡ? ꓮꓽ ꓧꓪꓹ ꓠꓴ ꓠꓬ ꓛꓬꓻ ꓡꓰ ꓥꓳꓽ ꓡꓰ ꓢꓲ꓾ ꓠꓴ ꓔꓯ ꓙꓵꓻ ꓢꓴ ꓮ ꓙꓵꓽ ꓠꓬ ꓕꓲ ꓞꓲꓼ ꓕꓲ ꓑ ꓥꓳꓽ ꓡꓰ_ ꓟ ꓚꓱꓹ ꓠꓯꓸꓼ ꓗꓪ ꓞꓰꓻ ꓓꓵ ꓙꓰ ꓐꓭ ꓕꓯ ꓮ ꓡꓲ ꓥꓳ ꓪ? ꓐꓯ_ ꓟ ꓠ ꓠꓬꓲ ꓘꓶꓽ ꓔꓯ ꓥꓪ ꓟꓽ ꓠꓽ ꓠꓽ ꓠꓺ ꓠꓬꓲ ꓗꓳꓸ ꓡ_ ꓡꓳ꓿ ꓙꓲ-ꓢꓴ ꓬꓲ ꓔꓱꓹ ꓚꓵꓺ ꓟ ꓐꓯ ꓘꓶ ꓡꓰ ꓥꓪ ꓠꓲꓹ ꓟ ꓔꓯ ꓕꓶꓻ ꓡꓰ ꓝꓲ ꓢꓲ꓾ ꓥꓪ ꓓꓵꓽ ꓙ ꓟꓬꓽ_ ꓟ ꓔꓯ ꓟꓽ ꓒꓲꓼ ꓬꓰ ꓝꓲ ꓕ ꓑꓳꓸ ꓥꓪ ꓬꓲ ꓖꓳ ꓡꓱ ꓠ ꓠꓬꓲꓺ ꓗꓳꓸ ꓡ_ ꓡꓳ꓿” 
	ꓡꓴ-ꓔꓷ ꓠꓬ ꓪꓴ-ꓢ ꓡꓰ ꓙꓱꓽ ꓔ ꓟ ꓘꓳ ꓢꓴ ꓟꓶ ꓢꓴ ꓥ ꓢꓲ꓾ ꓬꓲꓸ ꓔꓯ ꓔꓳꓹ ꓙ ꓢꓴ ꓐꓴ ꓥ_ ꓟꓲ ꓪꓴ-ꓢ ꓙꓱꓽ ꓔ ꓟ ꓘꓳ ꓣꓴ ꓟꓶ ꓢꓴ ꓥ ꓡꓳ꓾ ꓐꓰ ꓐꓯ ꓢꓲ꓾ ꓒꓳꓹ ꓒꓶꓽ ꓡꓰ ꓡꓴ-ꓔꓷ ꓔꓯ ꓘꓴ ꓜꓲꓼ ꓞꓳ ꓗꓪ ꓐꓰ ꓖꓼ ꓓꓳ ꓗꓷ_ ꓟ ꓕꓵꓼ ꓪ ꓕꓳ ꓶ ꓝꓮꓲ ꓕꓲ ꓒꓬꓽ ꓐꓳꓺ ꓖꓶ ꓩꓴ ꓡ_ ꓡꓳ꓿ ꓤꓶꓻ ꓦꓬ ꓠꓬꓲ ꓗꓪ ꓒꓬꓱꓼ ꓞꓹ ꓔꓬ ꓟ ꓫꓵꓽ ꓪꓴ ꓔꓯ ꓛꓳ ꓢꓲ ꓪꓴ-ꓢ ꓬꓲ ꓔꓱꓹ ꓚꓵꓺ_ ꓟ ꓐꓯ ꓘꓶꓽ ꓔꓯ ꓚꓺ ꓟꓸ ꓖꓶ ꓠꓹ ꓟ ꓢꓲꓺ ꓚꓰꓸ ꓪ ꓡꓰ ꓢꓴ ꓐꓴ ꓠꓬ꓾ ꓢꓴ ꓡꓰ ꓔꓳꓹ_ ꓟ ꓔꓯ ꓔꓳꓹ ꓜꓳꓽ ꓪ_ ꓡꓳ꓿ ꓡꓴ-ꓔ ꓦꓬ ꓠꓬꓲ ꓗꓪ ꓔꓱꓹ ꓚꓵꓺ_ ꓟ ꓙꓳ ꓗꓳꓸ ꓡ ꓟ_ ꓡꓰ ꓐꓰ ꓠꓬꓲ ꓠꓬꓲ ꓟ ꓘꓴ ꓜꓲꓼ ꓞꓳ ꓗꓪ ꓥ_ ꓟꓲ ꓔꓱꓹ ꓚꓵꓺ_ ꓟ ꓙꓳ_ ꓡꓳ꓿ ꓖꓳ ꓡꓱ ꓥ_ ꓟꓲ ꓡꓴ-ꓔꓷ ꓦꓬ ꓠꓬꓲ ꓗꓪ ꓒꓳꓹ ꓒꓶ ꓐꓴ ꓡꓰ ꓔꓱꓹ ꓚꓵꓺ_ ꓟ ꓔꓳꓹ_ ꓟ ꓢꓶꓸ ꓟꓽ ꓞꓲ꓾ ꓠꓬꓲ ꓠꓬꓲ ꓟ ꓞꓳ ꓤ ꓐꓴ ꓠꓬ ꓔꓱꓹ ꓚꓵꓺ_ ꓟ ꓔꓯ ꓪ ꓜꓲ ꓔꓳꓹ ꓔꓬ_ ꓡꓳ꓿ ꓞꓳ ꓤ ꓟꓬꓽ ꓐꓱ ꓠꓬ ꓔꓱꓹ ꓚꓵꓺ_ ꓟ ꓔꓯ ꓘꓳ ꓣꓴ_ ꓥꓳ꓾ ꓐꓰ ꓠꓬꓲ ꓠꓬꓲ ꓟ ꓦꓻ ꓟꓸ ꓒ ꓟꓸ ꓟ ꓐꓴ ꓥꓳꓺ ꓡꓳꓸ ꓟꓽ ꓓ꓿ ꓡꓳꓹ ꓬꓰ_ ꓟ ꓦꓬ ꓠꓬꓲ ꓪ ꓜꓲ ꓠꓶꓽ ꓡ_ ꓠꓬ꓾ ꓔꓱꓹ ꓟ_ ꓐꓰ ꓟꓽ ꓔꓱꓹ ꓟ ꓠꓬꓲꓽ ꓗꓴꓸ ꓚꓸꓼ_ ꓗꓪ꓾ ꓥ ꓠꓬ ꓙꓲ-ꓢꓴ_ ꓐꓰ ꓢ-ꓓꓯ ꓠꓬꓲ ꓗꓴꓸ ꓚꓸꓼ ꓗꓪ ꓔꓳꓹ ꓡꓯ ꓘꓳ_ ꓟ ꓪ ꓜꓲ ꓪꓴꓽ ꓡ_ ꓥꓳ꓿ (ꓬꓳ 15ꓽ19ꓹ 20ꓼ ꓡꓴ 6ꓽ26)ꓸ






















8 ꓕꓱꓺ 

ꓟ-ꓔꓲ ꓡꓴ-ꓔꓷ ꓞꓳ ꓜꓴ (DIET) ꓟꓲꓽ ꓙꓬ ꓗꓪ ꓚꓸꓸ ꓟꓸ ꓖꓶ ꓟ

	ꓛꓬꓸ-ꓢꓶꓽ ꓥꓪꓽ ꓣꓳ ꓕꓲ ꓣꓳ (CHARLES V) ꓠꓬ ꓙꓬ-ꓟꓶ-ꓠꓲ ꓪ ꓔꓲ ꓒꓬꓱꓼ ꓡ_ ꓡꓳ꓿ ꓬꓲ ꓪ ꓔꓲ ꓒꓬꓱꓼ ꓡ ꓠꓹ ꓟ ꓐꓱ ꓶ ꓬꓰ ꓙ ꓔꓳꓹ ꓙ ꓢꓴ ꓢ-ꓫꓳ-ꓠꓲ ꓫꓴꓺ ꓙꓵꓽ ꓢꓲꓽ ꓒ ꓡꓰ ꓫꓵꓽ ꓪꓴ ꓔꓯ ꓬꓲ ꓜꓶꓻ ꓧꓪꓺ ꓟꓰꓹ ꓠꓬꓲ ꓗꓷ ꓗꓸ ꓠꓯꓸ ꓢꓲ_ ꓡꓰꓽ ꓡꓴ-ꓔꓷ ꓔꓯ ꓐꓯ ꓟꓴ ꓞꓷꓹ ꓠꓹ ꓟ ꓪ ꓔꓲ ꓔꓯ ꓓꓰꓽ_ ꓡꓳ꓿ ꓖꓳ ꓡꓱ ꓠꓬꓲ ꓪ ꓔꓲ ꓠꓬ ꓓꓵꓽ ꓙ ꓫꓸ ꓓꓴ_ ꓐꓰ ꓒꓬꓱꓽ ꓟꓬ ꓞꓻ (ꓛꓴꓻ) ꓓꓴ ꓔꓳꓹ ꓜꓳꓽ_ ꓡꓳ꓿ ꓡꓴ-ꓔꓷ ꓔꓯ ꓢꓰꓼ ꓗꓷ ꓗꓸ ꓠꓯ ꓢꓲ_ ꓡꓰꓽ ꓪ ꓔꓲ ꓠꓬ ꓒꓳꓹ ꓒꓶꓽ_ ꓐꓰ ꓪꓽ ꓡꓰ ꓓ_ ꓟ ꓥ ꓡꓳ꓿ ꓡꓴ-ꓔꓷ ꓔꓯ ꓠꓬ ꓔꓱꓹ ꓜꓳꓽ_ ꓟ_ ꓐꓰ ꓢꓷꓸ ꓠꓲꓹ ꓙꓳ_ ꓟ ꓐꓯ ꓟꓴ ꓫꓬ ꓒ ꓟꓲ ꓙꓬ ꓗꓪ ꓐꓯ ꓟꓴ ꓫꓬꓹ ꓠꓹ ꓟ_ ꓐꓰ ꓐꓯ ꓟꓴ ꓫꓬꓹ ꓔꓬ ꓟ ꓠꓬꓲꓽ ꓗꓴꓸ ꓚꓸꓼ_ ꓗꓪ ꓡꓴ-ꓔꓷ ꓔꓯ ꓔꓺ ꓙ ꓠꓹ ꓟ ꓕꓵꓼ ꓪ ꓕꓳ ꓶ ꓐꓳꓺ ꓖꓶ ꓡ ꓠꓹ ꓟ ꓢ-ꓫꓳ-ꓠꓲ ꓙꓵꓽ ꓢꓲꓽ ꓒ ꓡꓰ ꓪ ꓔꓲꓸ ꓔꓯ ꓓꓰꓽ_ ꓡꓳ꓿ 
	ꓪꓳ-ꓟ-ꓢꓶ (WORMS) ꓡꓳ ꓒꓱ ꓗꓪ ꓜꓲꓼ ꓓꓴ ꓕꓲ ꓟ ꓬꓰ_ ꓡꓳ꓿ ꓙꓬ-ꓟꓶ-ꓠꓲ ꓗꓪ ꓟ ꓪ ꓔꓲ_ ꓐꓰ ꓪ ꓔꓲ ꓫꓵꓽ ꓐꓴ ꓠꓬ ꓜꓲꓼ ꓓꓴ ꓖꓳ ꓟ ꓗꓪ ꓡꓴ-ꓔꓷ ꓔꓯ ꓬꓲꓸ ꓪꓴꓸ ꓕꓲ ꓧꓪꓹ ꓜꓲꓻ ꓪ_ ꓡꓳ꓿ ꓗꓴꓷꓼ ꓙꓵꓽ ꓢꓲꓽ ꓒ ꓐꓴ_ ꓐꓰ ꓦ ꓡꓱ ꓚꓱꓹ ꓪꓴꓸ ꓓꓴꓽ ꓣꓱꓽ ꓢꓴ_ ꓐꓰ꓾ ꓗꓴꓷꓼ ꓮꓽ ꓟꓬꓹ ꓗꓪ ꓟ ꓝꓲ ꓓꓴ ꓐꓴ ꓥ_ ꓟꓲ ꓪꓳ-ꓟ-ꓢꓶ ꓡꓳ ꓒꓱ ꓗꓪ ꓜꓲꓼ ꓞꓹ ꓔꓬ_ ꓡꓳ꓿ ꓖꓳ ꓡꓱ ꓥ_ ꓟꓲ ꓜꓲꓼ ꓓꓴ ꓖꓳ ꓟ ꓗꓪ ꓞꓳ ꓤ ꓠꓲꓹ ꓟ ꓔꓯ ꓗꓸ ꓬꓯꓼ ꓗꓷ ꓐ ꓡ_ ꓟ ꓠꓽ꓾ ꓡꓴ-ꓔꓷ ꓥ ꓡꓳ꓿ ꓪ ꓔꓲ ꓡꓰ ꓡꓴ-ꓔꓷ ꓔꓯ ꓪꓵꓼ ꓘꓶꓽ ꓖꓶ ꓢꓲ꓾ ꓠ ꓠꓬꓲꓺ ꓘꓶꓽ ꓔꓯ ꓗꓸ ꓘꓪ ꓘꓪꓽ_ ꓐꓰ ꓒꓶꓻ ꓟꓸ ꓖꓶ ꓙꓵ ꓪ ꓖꓶ_ ꓥꓳ꓾ ꓔꓺ ꓙ ꓑꓮꓳ ꓙ_ ꓥꓳ꓾ ꓐꓰ ꓐꓯ_ ꓡꓳ꓿ ꓖꓳ ꓡꓱ ꓢꓲ ꓡꓴ-ꓔꓷ ꓔꓯ ꓘꓴ ꓔꓯꓹ ꓡ ꓠꓹ ꓟ ꓢ-ꓫꓳ-ꓠꓲ ꓙꓵꓽ ꓢꓲꓽ ꓒ ꓔꓯ ꓕꓵꓼ ꓪ ꓖꓶ_ ꓡꓳ꓿ “ꓪ ꓔꓲ ꓡꓰ ꓘꓴ_ ꓟ ꓠꓬ꓾ ꓪꓴ-ꓢ ꓡꓰ ꓘꓴꓻ_ ꓟ ꓥꓻꓳ꓾ ꓐꓯ_ ꓟ ꓔꓯ ꓥꓪ ꓓꓵꓽ ꓙ ꓟꓬꓽ ꓓꓴ ꓟꓽ ꓙꓳ꓿ ꓮ ꓧꓪꓹ ꓬꓲ ꓪ ꓡꓰ ꓥꓪ ꓔꓯ ꓜꓲꓽ ꓜꓲꓽ ꓑꓰꓹ ꓑꓰꓹ ꓬꓰ ꓡ_ ꓕꓯ ꓠꓽ꓾ ꓫꓵꓽ ꓪꓴ ꓮ ꓙꓵꓽ ꓪꓴ-ꓢ ꓔꓯ ꓡꓯ ꓙꓱ ꓖꓶ_ ꓥꓳ꓿ ꓮ ꓧꓪꓹ ꓪꓴ-ꓢ ꓡꓰ ꓥꓪ ꓔꓯ ꓟꓽ ꓚꓬꓴꓹ ꓙ ꓐꓭ ꓥ_ ꓟꓲ꓾ ꓥꓪ ꓚꓲ ꓛꓬ ꓢꓯꓼ ꓟꓬ ꓔꓯ ꓥꓪ ꓟꓽ ꓗꓹ ꓐꓽ ꓔꓬꓹꓳ꓿ ꓛꓰꓹ ꓙꓰ_ ꓟ_ ꓐꓰ ꓙꓵꓺ ꓖꓶ_ ꓟ_ ꓡꓰꓽ ꓟꓽ ꓥ ꓠꓬ꓾ ꓠꓱꓸ ꓐꓯ ꓮꓽ ꓙꓵꓽ ꓔꓯ ꓥꓪ ꓬꓰ ꓐ ꓡ_ ꓡꓳ꓾ ꓐꓯ_ ꓟ ꓔꓯ ꓠꓴ ꓪ ꓥꓳꓺ ꓡꓳꓸ ꓔ ꓛꓵ_ ꓡꓳ꓿ ꓥꓪ ꓠꓽ ꓛꓰꓹ ꓙꓰ ꓓꓴ ꓟꓽ ꓥ꓿ ꓙꓵꓺ_ ꓟ ꓟꓽ ꓙꓵꓺ ꓖꓶ꓾” ꓐꓰ ꓫꓴꓺ ꓙꓵꓽ ꓒ ꓔꓯ ꓡꓴ-ꓔꓷ ꓡꓰ ꓕꓳ ꓶ ꓐꓳꓺ ꓖꓶ_ ꓡꓳ꓿ 
	ꓡꓴ-ꓔꓷ ꓠꓬ ꓜꓲꓼ ꓓꓴ ꓖꓳ ꓟ ꓗꓪ ꓙꓰ_ ꓥꓳ꓾ ꓐꓰ ꓐꓯ_ ꓟ ꓓꓳꓽ ꓑꓶ ꓓꓴ ꓕꓲ ꓗꓴꓷꓼ ꓡꓱꓸꓼ ꓗꓪ ꓟ ꓞꓳ ꓤ ꓐꓴ ꓠꓬ ꓠꓲꓹ ꓟ ꓮꓽ ꓘꓶꓸ ꓢꓴꓺ ꓔꓬ_ ꓡꓳ꓿ ꓒꓳꓹ ꓒꓶ ꓝꓲ ꓓꓴ ꓕꓲ ꓣꓳ ꓥ ꓟ ꓳ-ꓡꓲ-ꓓ (ALEANDER) ꓠꓬ ꓙꓳꓺ_ ꓟꓲ ꓙꓳꓺ꓾ ꓠꓲꓹ ꓟ_ ꓟꓲ ꓦꓶꓻ ꓔꓬ_ ꓡꓳ꓿ ꓒꓳꓹ ꓒꓶꓽ ꓡꓰ ꓐꓯ ꓟꓴ ꓞꓷꓹ ꓗꓷ ꓢꓴ ꓞꓳ ꓤ ꓕꓲ ꓣꓳ ꓔꓯ ꓝꓮꓲ ꓕꓲ ꓧꓪꓹ ꓠ ꓠꓬꓲꓺ_ ꓟ ꓠꓽ꓾ ꓒꓳꓹ ꓒꓶꓽ ꓙꓵꓽ ꓪ ꓔꓯ ꓟꓳꓻ ꓟꓽ ꓟꓵꓺ꓾ ꓐꓰ ꓗꓷ ꓡꓰ ꓝꓲ_ ꓡꓳ꓿ ꓖꓳ ꓟ_ ꓡꓰꓽ ꓟꓽ ꓞꓲ꓾ ꓢꓯꓼ ꓙꓳ_ ꓟ ꓡꓴ-ꓔꓷ ꓒꓳꓹ ꓘꓶꓽ ꓑꓶ ꓓꓴ꓾ ꓪ ꓔꓲ_ ꓐꓰ ꓪ ꓔꓲ ꓫꓵꓽ ꓐꓴ ꓥ_ ꓟꓲ ꓡꓴ-ꓔꓷ ꓔꓯ ꓠꓷꓼ ꓙꓰ ꓗꓴꓸ_ ꓡꓳ꓿ ꓖꓳ ꓟ ꓑꓶ ꓓꓴ ꓡꓴ-ꓔꓷ ꓔꓯ ꓪꓳ-ꓟ-ꓢꓶ ꓜꓲꓼ ꓓꓴ ꓗꓪ ꓟꓽ ꓙꓰ ꓝꓲ ꓠꓹ ꓟ ꓒꓳꓹ ꓒꓶ ꓝꓲ ꓓꓴ ꓡꓰ ꓪ ꓔꓲ ꓛꓬꓸ-ꓢꓶꓽ ꓔꓯ ꓓꓰꓽ_ ꓡꓳ꓿ 
	ꓖꓳ ꓟ_ ꓡꓰꓽ ꓟꓽ ꓞꓲ꓾ ꓡꓴ-ꓔꓷ ꓠꓬ ꓘꓴ ꓜꓲꓼ ꓞꓳ ꓔꓯ ꓒꓳꓹ ꓔꓳꓹ ꓠꓹ ꓟ ꓑ ꓫꓬ ꓐꓴ ꓔꓯ ꓡꓵꓹ ꓔꓴꓺ ꓖꓶ ꓢꓲ ꓬꓲ ꓚꓲ ꓛꓬ ꓥ_ ꓟꓲ ꓒꓳꓹ ꓔꓳꓹ ꓢꓴ꓾ ꓪꓴ-ꓢ ꓔꓯ ꓟꓽ ꓙꓵꓻ ꓢꓴ꓾ ꓪꓴ-ꓢ ꓔꓯ ꓟꓳꓻ ꓟꓽ ꓟꓵꓺ ꓢꓴ ꓥ ꓡꓳ꓾ ꓐꓰ ꓓꓰꓺ ꓢꓲ꓾ ꓡꓴ-ꓔꓷ ꓔꓯ ꓛꓬꓻ ꓒꓵꓽ ꓖꓶ ꓠꓹ ꓟ ꓢꓯꓼ ꓕꓵꓼ ꓔꓬ_ ꓡꓳ꓿ ꓖꓳ ꓡꓱ ꓥ_ ꓟꓲ ꓬꓲꓸ ꓬꓰ_ ꓟ ꓜꓲꓽ ꓜꓲꓽ ꓑꓰꓹ ꓑꓰꓹ ꓟ ꓟꓬꓱꓽ ꓠꓬ ꓬꓲ ꓠꓲꓹ ꓟ ꓠꓯꓸꓼ ꓗꓪ ꓟ ꓚꓴꓽ ꓬꓲꓹ ꓔꓯ ꓟꓳꓸ ꓖꓶ ꓓꓳ ꓡ ꓠꓬꓲ꓾ “ꓞꓳ ꓤ ꓕꓱ ꓕꓲ ꓣꓳ ꓠꓽ ꓪ ꓛꓴꓽ ꓚꓱꓹ ꓠꓲꓹ ꓫꓵ_ ꓟ ꓠꓲꓹ ꓟ_ ꓐꓰ ꓠꓲꓹ ꓜꓳꓺ_ ꓟ ꓠꓲꓹ ꓟ ꓗꓪ ꓐꓰ ꓬꓰ ꓔꓬ ꓟ ꓥ ꓡꓳ꓾” ꓐꓰ꓾ ꓞꓳ ꓤ ꓟꓬꓽ ꓐꓱ ꓡꓰ ꓐꓯ ꓓꓳ ꓡ_ ꓡꓳ꓿ 
	ꓒꓳꓹ ꓒꓶ ꓪꓴꓸ ꓓꓵ ꓣꓱꓽ ꓢꓴ ꓕꓵꓼ ꓪ ꓮ ꓡꓲ ꓙꓳ_ ꓠꓬ ꓬꓲ ꓖꓳ ꓡꓱ ꓫꓵꓽ ꓪꓴ ꓫꓬꓹ ꓖꓶ ꓡ ꓠꓹ ꓟ ꓳ-ꓡꓲ-ꓓ ꓡꓰ ꓪ ꓔꓲ ꓔꓯ ꓔꓰꓹ ꓔꓰꓹ ꓡꓰꓽ ꓓꓰꓽ_ ꓡꓳ꓿ ꓡꓴ-ꓔꓷ ꓔꓯ ꓢꓯꓼ ꓖꓶ ꓢꓴ ꓐꓴ ꓠꓬ ꓳ-ꓡꓲ-ꓓ ꓡꓰ ꓐꓯ ꓞꓷꓹ_ ꓠꓹ ꓟ ꓕꓵꓼ ꓪꓽ ꓔꓯ ꓠꓺ ꓠꓹ ꓔꓬ ꓖꓴ_ ꓡꓳ꓿ ꓢ-ꓫꓳ-ꓠꓲ ꓙꓵꓽ ꓢꓲꓽ ꓒ ꓠꓬ ꓜꓲꓼ ꓓꓴ ꓗꓪ ꓬꓲ ꓚꓲ ꓛꓬ ꓙꓰ ꓟꓽ ꓐ ꓡ ꓥ_ ꓟꓲ ꓬꓲ ꓡ ꓞꓳ ꓕꓲ ꓐꓱ ꓠꓬ ꓜꓲꓼ ꓓꓴ ꓗꓪ ꓙꓰ ꓢꓲ꓾ ꓳ-ꓡꓲ-ꓓ ꓐꓯ ꓘꓶꓽ ꓠꓯꓸꓼ ꓗꓪ ꓬꓳꓹ ꓚꓲꓽ_ ꓟ ꓔꓯ ꓐꓳꓺ ꓚꓲꓸ ꓬꓰ_ ꓡꓳ꓿ 

ꓡꓴ-ꓔꓷ ꓔꓯ ꓟꓽ ꓔꓱꓹ ꓟ ꓦ ꓡꓱ ꓢꓴ ꓓꓰꓺ_ ꓟ 

	ꓳ-ꓡꓲ-ꓓ ꓠꓬ ꓫ ꓕꓱ ꓗꓴꓸ ꓒ_ ꓟꓲ ꓥ꓾ ꓢꓷ ꓠꓲꓹ ꓙꓳ ꓢꓴ_ ꓟꓲ ꓥ ꓢꓲ꓾ “ꓡꓴ-ꓔꓷ ꓬꓰ ꓗꓷ ꓟ ꓛꓬꓻ ꓖꓴ ꓠꓬ ꓮꓽ ꓘꓶꓸ ꓪꓴꓽ_ ꓠꓬꓲ꓾ ꓟꓽ ꓔꓱꓹ ꓟ ꓦ ꓡꓱ ꓢꓴ ꓬꓲꓸ ꓔꓴꓺ ꓣꓳ ꓔꓯ ꓮꓸ ꓔꓳꓸ ꓗꓪ ꓛꓴꓻ ꓗꓷ ꓛꓵ_ ꓥꓳ꓾” ꓐꓰ ꓐꓯ_ ꓡꓳ꓿ ꓖꓳ ꓡꓱ ꓢꓲ ꓡꓴ-ꓔꓷ ꓔꓯ ꓠꓬ ꓘꓴ ꓜꓲ ꓞꓳ_ ꓐꓰ ꓗꓴꓷꓼ ꓠꓬꓲꓽ ꓕꓱ ꓠꓬꓲꓽ ꓫꓵꓽ ꓡꓱꓸꓼ ꓔꓯ ꓛꓴꓽ ꓙꓳ ꓢꓴ_ ꓡꓰ ꓐꓰ ꓓꓰꓺ_ ꓡꓳ꓿ 
	“ꓡꓴ-ꓔꓷ ꓔꓯ ꓛꓳꓻ ꓢꓴ ꓐꓴ ꓠꓬ ꓮ ꓡꓲ ꓡꓴ ꓫꓵꓽ ꓡ ꓞꓳ ꓥ ꓡ? ꓟꓽ ꓒꓵꓽ ꓟꓽ ꓚꓬ ꓬꓰ ꓢꓴ ꓟꓸ ꓒ ꓤꓽ ꓐꓴ_ ꓐꓰ꓾ ꓞꓳ ꓫꓱꓹ ꓪꓽ ꓫꓱꓹ ꓐꓬꓺ ꓡꓰ ꓟ ꓒꓳꓹ ꓒꓶ ꓐꓴ_ ꓐꓰ꓾ ꓗꓺ ꓫꓵ ꓟꓽ ꓙꓳ ꓟ ꓒꓳꓹ ꓒꓶ ꓡꓯꓸ ꓐꓴ_ ꓐꓰ꓾ ꓢꓷ ꓠꓲꓹ ꓙꓳ ꓗꓶꓸ ꓗꓶꓸ ꓢꓴ_ ꓐꓰ꓾ ꓙꓵ ꓪ ꓗꓪ ꓐꓰ ꓞꓰꓻ ꓬꓯꓼ ꓙꓰ ꓟ ꓢꓲꓽ ꓒ ꓐꓴ ꓥ ꓡꓳ꓾ ꓟꓽ ꓥ ꓡ? ꓥꓪ ꓠꓴꓽ ꓘꓴ ꓜꓲ ꓞꓳ ꓠꓬ ꓞꓳ ꓣꓳꓺ ꓵꓺ ꓟꓬꓱꓺ ꓔꓯ ꓟꓳꓸ ꓥ_ ꓟꓲ꓾ ꓢꓯꓼ ꓪ ꓔꓯ ꓟꓳ_ ꓐꓰ꓾ ꓙꓵꓽ ꓪ ꓔꓯ ꓟꓳꓸ ꓥ_ ꓟꓲ꓾ ꓡ ꓞꓳ ꓕꓱ ꓕꓲ ꓧꓳꓽ ꓢꓶꓸ ꓟꓽ ꓞꓲ ꓪꓴꓽ_ ꓡꓳ꓿ ꓟꓬꓱꓺ ꓓꓳꓽ ꓙꓳ_ ꓟ ꓜꓲꓼ ꓓꓴ ꓕꓱ ꓕꓲ ꓟ ꓗꓪ ꓐꓰ ꓐꓯ ꓞꓷꓹ ꓗꓷ ꓟ ꓕꓵꓼ ꓪ ꓠꓬ꓾ ꓞꓳ ꓟꓶꓻ (ꓞꓳ ꓥꓼ) ꓐꓴ ꓔꓯ ꓢꓷ ꓠꓲꓹ ꓟꓬꓽ ꓡ ꓝꓲ_ ꓥꓳ꓾ ꓟꓽ ꓒꓵꓽ ꓟꓽ ꓚꓬꓺ ꓬꓰ ꓢꓴ ꓔꓯ ꓙꓳꓺ ꓗꓽ ꓓꓴ ꓖꓶ_ ꓥꓳ꓾ ꓓꓵꓽ ꓙ ꓟꓬꓽ ꓔꓬ ꓢꓴ ꓔꓯ ꓕꓶꓻ ꓕꓶꓻ_ ꓐꓰ ꓓꓵꓽ ꓙ ꓞꓷꓹ ꓐ ꓡ ꓝꓲ_ ꓥꓳ꓾ ꓢꓯꓼ ꓐꓽ ꓔꓬ ꓢꓴ ꓔꓯ ꓢꓯꓼ ꓪꓽ ꓟꓶ ꓡꓰ ꓝꓲ_ ꓥꓳ꓾” ꓐꓰ ꓒꓳꓹ ꓒꓶ ꓝꓲ ꓓꓴ ꓖꓳ ꓕꓲ ꓣꓳ ꓡꓰ ꓐꓯ_ ꓡꓳ꓿ 
	ꓪꓴ-ꓢ ꓐꓯ ꓘꓶ ꓔꓯ ꓔꓲꓺ ꓢꓲꓽ ꓢꓲꓽ_ ꓐꓰ ꓟꓸ ꓖꓶ ꓔꓬ ꓢꓴ ꓠꓬꓲ ꓠꓬꓲ ꓟ ꓞꓳ ꓤ ꓐꓴ ꓔꓯ ꓥ_ ꓟꓲ ꓬꓲ ꓖꓳ ꓡꓱ ꓓꓰꓺ ꓢꓲ ꓗꓸ ꓧꓪꓺ_ ꓟ ꓔꓳꓹ ꓜꓳꓽ_ ꓡꓳ꓿ “ꓕꓲ ꓧꓪꓹ_ ꓟꓲ ꓟꓽ ꓑ ꓙ ꓠꓬꓲ ꓟ ꓙꓵꓻ ꓚꓱꓹ ꓔꓯ ꓟꓸ ꓖꓶ ꓔꓬ ꓢꓴ ꓠꓬ ꓮꓽ ꓟ ꓥ ꓡ? ꓬꓲ ꓪ ꓔꓯ ꓡꓳꓸ ꓔ ꓕꓯ꓾ ꓕꓳ ꓶ ꓢꓷ ꓠꓲꓹ ꓢꓷ ꓢꓴ ꓟꓽ ꓥ꓿ ꓞꓳ ꓤ ꓥ_ ꓟꓲ ꓠꓲꓸ_ ꓡꓳ꓿ ꓝꓮꓲ ꓮꓽ ꓙꓵꓽ ꓠꓬ ꓞꓳ ꓫꓸ ꓐꓴ_ ꓡꓰꓽ ꓥ ꓡꓳ꓿ ꓖꓳ ꓡꓱ ꓢꓲ ꓬꓲ ꓪ ꓠꓬ ꓬꓲ ꓪ ꓔꓯ ꓔꓱꓹ ꓚꓵꓺ_ ꓟ ꓙꓳ_ ꓡꓳ꓾ ꓐꓯ_ ꓡꓳ꓿ ꓬꓲ ꓪ ꓔꓱꓺ ꓬꓲ ꓪ ꓪꓴ-ꓢ ꓡꓰ ꓢꓲꓺ ꓚꓰꓸ ꓔ ꓟ ꓞꓳ ꓤ ꓥ ꓡꓳ꓾ ꓐꓰ ꓐꓯ_ ꓡꓳ꓿ ꓢꓷꓸ ꓠꓲꓹ ꓟꓽ ꓢꓷ ꓢꓴ ꓠꓬ ꓬꓲ ꓪ ꓗꓶꓸ_ ꓟ ꓪꓺ ꓗꓪ ꓪꓴꓻ ꓡꓰꓳ꓿ ꓥꓪ ꓠꓴꓽ ꓘꓴ ꓜꓲ ꓞꓳ ꓠꓬ ꓬꓲ ꓪ ꓕꓯ ꓢꓲ ꓞꓳ ꓣꓳꓺ ꓵꓺ ꓟꓬꓱꓺ_ ꓐꓰ ꓙꓵꓽ ꓪ ꓠꓬꓲꓽ ꓫꓵꓽ ꓡꓱꓸꓼ ꓗꓪ ꓪꓴꓽ_ ꓡꓳ ꓟꓽ ꓥ ꓡ?” ꓡꓴ-ꓔꓷ ꓦꓬ ꓠꓬꓲ ꓗꓪ ꓓꓰꓺ ꓗꓳꓸ ꓡ ꓟ_ ꓐꓰ ꓕꓲ ꓡꓰꓹꓼ ꓥ ꓡꓳ꓿ 
	ꓜꓲꓼ ꓓꓴ ꓗꓪ ꓡꓴ-ꓔꓷ ꓟꓽ ꓔꓺ ꓞꓹ ꓠꓬꓲ꓾ ꓔꓲꓺ ꓢꓲꓽ_ ꓟ ꓪꓴ-ꓢ ꓐꓯ ꓘꓶ ꓔꓯ ꓣꓱꓽ ꓢꓲ ꓒꓳꓹ ꓒꓶꓽ ꓝꓲ ꓓꓴ ꓔꓯ ꓔꓳꓹ ꓢꓴ ꓟꓽ ꓙꓳ꓿ ꓖꓳ ꓗꓪ ꓜꓲꓼ ꓞꓹ ꓔꓬ ꓢꓴ ꓟꓬꓽ ꓐꓱ ꓠꓽ ꓡꓴ-ꓔꓷ ꓐꓰ ꓬꓲ ꓙꓵꓻ ꓚꓱꓹ ꓔꓯ ꓛꓬꓻ ꓒꓵꓽ ꓖꓶ ꓠꓹ ꓟ꓾ ꓒꓬꓱꓼ ꓡ ꓓ_ ꓠꓬ ꓡꓴ-ꓔꓷ ꓬꓲ ꓙꓵꓻ ꓚꓱꓹ ꓔꓯ ꓬꓲꓸ ꓚꓰꓺ ꓗꓪ ꓐꓰ ꓚꓵꓹ ꓩꓴ ꓗꓷ ꓠꓲꓹ ꓫꓵ_ ꓡꓳ꓿ ꓣꓳ-ꓟ ꓘꓴ ꓜꓲ ꓞꓳ ꓠꓬ ꓬꓲ ꓪ ꓛꓬꓻ ꓖꓴ ꓟꓽ ꓙꓳ ꓟ ꓙ ꓖꓴ ꓐꓯ ꓠꓲꓹ ꓫꓵ_ ꓟ ꓟꓬ ꓛꓲ ꓐꓯ ꓖꓴ ꓡꓰꓳ꓿ ꓬꓲꓸ_ ꓡꓰ ꓣꓳ-ꓟ ꓘꓴ ꓜꓲ ꓞꓳ ꓐꓱ ꓶ ꓧꓪꓸ ꓡꓰ ꓓꓴ ꓕꓱ ꓟ ꓠꓬ ꓫꓴꓺ ꓡꓰ ꓓꓴ ꓬꓲꓸ ꓢꓷ ꓡꓰ ꓓꓴ ꓒꓬꓱꓼ ꓡ_ ꓡꓳ꓿ ꓮ ꓡꓲꓳ ꓐꓯ ꓠꓬ ꓜꓲꓼ ꓓꓴ ꓖꓳ ꓟ ꓗꓪ ꓔꓱꓹ_ ꓟ_ ꓐꓰ ꓟꓽ ꓔꓱꓹ ꓟ ꓔꓯ ꓢꓲꓽ ꓢꓲꓽ_ ꓐꓰ ꓡꓳꓸ ꓟꓳ ꓡꓰ ꓝꓲ_ ꓡꓳ꓿
	ꓪꓴ-ꓢ ꓡꓰ ꓒꓳꓹ ꓒꓶ ꓐꓴ ꓟꓽ ꓙꓲ ꓟꓽ ꓜꓳꓽ ꓟ ꓔꓯ ꓟꓰꓹ ꓟꓸ ꓖꓶ ꓢꓴ ꓕꓲ ꓣꓳ ꓔꓯ ꓜꓲꓼ ꓓꓴ ꓔꓺ ꓢꓴ ꓗꓳ ꓡꓳ ꓗꓪ ꓐꓰ ꓔꓴꓺ ꓡ ꓝꓲ_ ꓡꓳ꓿ ꓢ-ꓫꓳ-ꓠꓲ ꓗꓪ ꓟ ꓡꓳ ꓒꓱ ꓙꓵꓽ ꓢꓲꓽ ꓒ ꓙꓬꓳ-ꓙꓲ ꓠꓬ ꓪ ꓔꓲꓸ_ ꓐꓰ ꓪ ꓔꓲꓸ ꓫꓵꓽ ꓐꓴ ꓜꓲꓼ ꓞꓹ ꓔꓬ ꓟ ꓗꓳ ꓡꓳ ꓗꓪ ꓦꓰꓼ ꓔꓴ ꓡ ꓢꓲ꓾ ꓒꓳꓹ ꓒꓶꓽ ꓐꓴ ꓬꓰ ꓗꓷ ꓟ ꓗꓶꓸ_ ꓟ ꓟꓬꓱꓽ_ ꓐꓰ ꓟꓽ ꓙꓲ ꓟꓽ ꓜꓳꓽ ꓟ ꓔꓯ ꓕꓲ ꓫꓵꓽ ꓗ ꓠꓯ ꓕꓲ ꓫꓵꓽ ꓔꓳꓼ꓾ ꓐꓰ ꓐꓯ ꓓꓳ ꓡ_ ꓡꓳ꓿
	“ꓣꓳ-ꓟ ꓘꓴ ꓜꓲ ꓞꓳ ꓬꓰ ꓗꓷ ꓟ ꓟꓽ ꓙꓲ ꓟꓽ ꓜꓳꓽ ꓟ ꓟꓬꓱꓽ ꓠꓽ ꓬꓲꓸ ꓢꓯꓼ ꓓꓳꓺ ꓡꓻꓳ꓿ ꓬꓲ ꓪ ꓠꓬ ꓫꓸ ꓔꓳ ꓟꓽ ꓗꓴꓸ꓿ ꓬꓲ ꓪ ꓔꓶꓺ ꓙꓱꓼ ꓠꓬ ꓒꓴꓻ ꓤ ꓫꓵ ꓤ ꓟꓶ ꓠꓹ ꓟ_ ꓡꓰꓽ ꓥ ꓡꓳ꓿ ꓔꓱꓹ ꓚꓵꓺ_ ꓟ ꓟꓸ ꓟꓲꓽ ꓚꓺ ꓟꓸ ꓖꓶ ꓙꓲꓽ ꓙꓳ ꓢꓴ ꓟꓸ ꓒ ꓐꓴ ꓠꓬ ꓟꓽ ꓔꓱꓹ ꓟ ꓚꓺ ꓟꓸ ꓖꓶ_ ꓡꓳ꓿ ꓬꓲ ꓪ ꓔꓯ ꓛꓬꓻ ꓖꓴ ꓟꓽ ꓣꓴ ꓟ_ ꓡꓰꓽ ꓟꓽ ꓞꓲ꓾ ꓡꓯ ꓫꓴ ꓖꓶ_ ꓡꓳ꓿ ꓪ ꓜꓲ ꓗꓶꓸ ꓐ ꓡ ꓠꓬ ꓪ ꓜꓲ ꓙꓲꓻ ꓖꓴ ꓟꓶ ꓔꓬ_ ꓡꓳ꓿ ꓟꓽ ꓫꓬ ꓟ ꓬꓲ ꓙꓬ ꓡꓳ ꓗꓪ ꓐꓰ ꓠꓬ ꓟꓽ ꓫꓬ ꓟ ꓬꓲꓻ ꓙꓬ_ ꓡꓰꓽ ꓟꓶ_ ꓡꓳ꓿ ꓘꓴ ꓜꓲꓼ ꓞꓳ ꓟꓸ ꓒ ꓐꓴ ꓗꓶꓸ_ ꓟ ꓐꓯ ꓘꓶ ꓑꓶ ꓓꓴ ꓞꓳ ꓦ ꓮ ꓟꓬꓹ ꓠꓬ ꓫꓱꓸ ꓤ ꓤ_ ꓐꓰ ꓛꓬꓼ ꓟꓵꓽ ꓗꓪ ꓓꓵꓽ ꓙꓰ ꓔꓬ_ ꓡꓳ꓿ ꓖꓳ ꓟ ꓑꓶ ꓓꓴ ꓦ ꓡꓱ ꓚꓱꓹ ꓕꓱ ꓟ ꓔꓯ ꓫꓬꓹ ꓔꓱꓹ ꓛꓺ_ ꓡꓳ꓾” ꓐꓰ ꓙꓬꓳ-ꓙꓲ ꓡꓰ ꓐꓯ_ ꓡꓳ꓿ 
	ꓪꓴ-ꓢ ꓬꓲ ꓟꓴ ꓗꓪ ꓝꓲ ꓓꓴ ꓐꓴ ꓠꓬ ꓟꓽ ꓔꓱꓹ ꓟ ꓬꓲꓸ ꓠꓯ ꓞꓲꓹ ꓟ ꓗꓪ ꓠꓬꓲ ꓟꓳ ꓓꓴ ꓣꓳꓺ ꓖꓶ ꓢꓲ꓾ ꓔꓱꓹ ꓚꓵꓺ_ ꓟ ꓔꓯ ꓘꓳ ꓣꓴ ꓐ ꓡ ꓠꓹ ꓟ ꓞꓳ ꓤ ꓠꓲꓹ ꓟ ꓔꓯ ꓙꓽ ꓖꓶ_ ꓡꓳ꓿ ꓔꓱꓹ ꓚꓵꓺ_ ꓟ ꓬꓲ ꓪꓽ ꓠꓬꓲ_ ꓟ ꓠꓬ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓢꓴ ꓔꓯ ꓔꓳꓹ ꓢꓴ ꓐꓴ ꓔꓯ ꓥ_ ꓟꓲ ꓙꓵꓽ ꓔ ꓖꓶ ꓢꓲ꓾ ꓬꓰ ꓓꓳꓺ ꓡꓰ_ ꓐꓰ ꓗꓹ ꓟ ꓟꓬꓱꓽ ꓓꓽ ꓟ ꓕꓱ ꓟ ꓐꓱ ꓶ ꓚꓱꓹ ꓫꓬꓹ ꓖꓶ_ ꓡꓳ꓿ ꓡꓴ-ꓔꓷ ꓢꓶꓸ ꓟꓽ ꓞꓲ ꓪꓽ ꓠꓬꓲ_ ꓟ ꓪꓴ-ꓢ ꓬꓲ ꓢꓯꓼ ꓔꓯ ꓜꓲꓼ ꓓꓴ ꓖꓳ ꓟ ꓗꓪ ꓑ ꓙ ꓪ ꓡꓰꓳ꓿ ꓙꓬ-ꓟꓶ-ꓠꓲ ꓑ ꓫꓬ ꓐꓴ ꓕꓯ ꓢꓲ ꓗꓪ ꓒꓳꓹ ꓒꓶ ꓐꓴ ꓡꓰ ꓘꓶꓻ ꓙꓵꓻ_ ꓟ ꓔꓯ ꓕꓲ ꓫꓵꓽ ꓗꓸ ꓠꓯ ꓕꓲ ꓫꓵꓽ ꓧꓪꓺ ꓟꓰꓹ ꓠꓬꓲ ꓠꓹ ꓟ ꓜꓴꓻ ꓕꓲ ꓜꓴꓻ ꓒꓴꓺ_ ꓡꓳ꓿ ꓐꓳꓺ ꓔ ꓟ ꓕꓳ ꓶ ꓖꓳ ꓟ ꓔꓯ ꓙꓬ-ꓟꓶ-ꓠꓲ ꓪ ꓔꓲ ꓔꓯ ꓦꓻ ꓖꓶ ꓢꓲ꓾ ꓫꓵꓽ ꓪꓴ ꓖꓳ ꓟ ꓔꓯ ꓠꓬ ꓪ ꓔꓲ ꓡꓰ ꓫꓬꓹ ꓖꓶ ꓡ ꓠꓹ ꓟ ꓥ ꓡꓳ꓿ “ꓥꓪ ꓠꓴꓽ ꓞꓳ ꓫꓵꓽ ꓐꓴ ꓟꓬꓱꓺ ꓓꓳꓽ ꓔꓯ ꓒꓬꓹ ꓢꓲ꓾ ꓥꓪ ꓠꓴꓽ ꓞꓳ ꓫꓵꓽ ꓔꓯ ꓐꓬꓺ ꓡꓰ ꓝꓲ_ ꓐꓰ ꓬꓰ ꓔꓬ ꓟ ꓟꓬꓱꓽ ꓕꓱ ꓟ ꓔꓯ ꓗꓽ ꓠꓹ ꓟ ꓥꓪ ꓠꓴꓽ ꓕꓯ ꓢꓲ ꓗꓪ ꓶꓻ ꓙꓳ_ ꓡꓳ꓿ ꓖꓳ ꓡꓱ ꓠꓬꓲ ꓫꓬꓹ ꓔꓱꓹ ꓜꓴꓻ ꓕꓲ ꓟ ꓒꓴꓺ ꓢꓲ꓾ ꓟꓬꓱꓽ ꓕꓱ ꓟ ꓔꓯ ꓡꓳꓹ ꓬꓰ_ ꓗꓪ ꓛꓲ ꓬꓰ ꓙ ꓡꓯ꓾” ꓐꓰ ꓑ ꓫꓬ ꓐꓴ ꓡꓰ ꓓꓰꓽ_ ꓡꓳ꓿ 

ꓧꓪꓺ ꓟꓰꓹ ꓠꓺ ꓠꓬꓲ ꓠꓹ ꓟ ꓐꓱ ꓶ ꓡꓴ-ꓔꓷ ꓔꓯ ꓘꓴꓻ_ ꓟ 

	ꓜꓴꓻ ꓖꓳ ꓟ ꓡꓰ ꓡꓴ-ꓔꓷ ꓔꓯ ꓚꓲ ꓛꓬ ꓡ ꓢꓲ ꓫꓵꓽ ꓪꓴ ꓒꓶꓻ ꓫꓬꓽ ꓖꓶ ꓡ ꓠꓹ ꓟ ꓘꓴ_ ꓡꓳ꓿ ꓪ ꓔꓲ ꓥ_ ꓟꓲ ꓡꓴ-ꓔꓷ ꓔꓯ ꓘꓴ ꓠꓹ ꓟ ꓠꓲꓹ ꓧꓳꓹ ꓗꓷ_ ꓡꓳ꓿ ꓘꓴꓻ ꓕꓳ ꓶ_ ꓐꓰ ꓕꓲ ꓛꓳꓻꓼ ꓡꓴ-ꓔꓷ ꓔꓯ ꓔꓺ ꓙ ꓠꓹ ꓟ ꓪꓵꓼ ꓘꓶꓽ ꓕꓳ ꓶ ꓥ_ ꓟꓲ ꓦꓻ ꓖꓶ ꓗꓷ_ ꓡꓳ꓿ ꓡꓴ-ꓔꓷ ꓔꓯ ꓪꓳ-ꓟ-ꓢꓶ ꓗꓪ ꓘꓴ ꓔꓯꓹ ꓡ ꓠ ꓗ_ ꓢꓴ ꓢꓲꓽ ꓒ ꓖꓳ ꓕꓲ ꓣꓳ ꓠꓬ ꓕꓳ ꓶ ꓖꓳ ꓟ ꓔꓯ ꓪꓰ-ꓔꓲ-ꓐ ꓗꓪ ꓔꓯꓹ ꓙꓰ_ ꓡꓳ꓿ 
	ꓒꓳꓹ ꓒꓶ ꓐꓴ ꓡꓰ ꓡꓴ-ꓔꓷ ꓔꓯ ꓠꓲꓹ ꓜꓳꓺ_ ꓟ ꓔꓯ ꓢꓷ ꓔ ꓢꓴ ꓡꓴ-ꓔꓷ ꓬꓲ ꓛꓳ ꓒꓯꓹ ꓐꓴ ꓠꓬ꓾ ꓔꓺ ꓙ ꓕꓳ ꓶ ꓖꓳ ꓟ ꓔꓯ ꓮꓽ ꓘꓶꓸ ꓦ ꓡꓱ ꓟꓽ ꓐꓳ꓿ “ꓟꓽ ꓔꓱꓹ ꓟ ꓬꓲ ꓝꓲ ꓓꓴ ꓖꓳ ꓕꓲ ꓧꓳꓽ ꓔꓯ ꓔꓳꓹ ꓧꓪꓸ ꓡꓰ ꓠꓹ ꓟ ꓐꓱ ꓶ ꓪꓴ-ꓢ ꓡꓰ ꓥꓪ ꓔꓯ ꓬꓲꓸ ꓦꓻ ꓖꓶ ꓡ_ ꓥꓳ꓿ ꓥꓪ ꓕꓲ ꓤꓶꓻ ꓗꓪ ꓠꓲꓹ ꓒꓳꓹ ꓓꓰꓺ ꓡꓰ_ ꓟ ꓠꓬ ꓡ ꓞꓳ ꓕꓱ ꓕꓲ ꓧꓳꓽ ꓥ ꓡꓳ꓿ ꓫꓵꓻ_ ꓟ ꓗꓪ ꓐꓰ ꓬꓲ ꓪ ꓔꓯ ꓥꓪ ꓧꓪꓸ ꓡꓰ ꓝꓲ_ ꓥꓳ꓿ ꓥꓪ ꓔꓯ ꓔꓲꓸ ꓒꓳꓹ ꓝꓲ ꓠꓹ ꓟ ꓪꓳ-ꓟ-ꓢꓶ ꓗꓪ ꓬꓲ ꓪ ꓢꓯꓼ ꓕꓵꓼ ꓔꓬ ꓖꓴ_ ꓡꓳ꓿ ꓒꓳꓹ ꓒꓶꓽ ꓪꓴ ꓓꓵ ꓣꓱꓽ ꓢꓴ ꓠꓬ ꓙꓲ-ꓢꓴ ꓬꓲ ꓛꓲꓺ ꓥ ꓡꓳ꓾ ꓐꓰ ꓧꓶꓸ ꓕꓯ ꓥꓪ ꓐꓯ ꓗꓳꓸ ꓡ_ ꓡꓳ꓿ ꓬꓲ ꓠꓬ ꓙꓲ-ꓢꓴ ꓔꓯ ꓛꓴꓽ ꓙꓳ ꓢꓴ꓾ ꓢ-ꓓꓯ ꓝꓲ ꓓꓴ ꓥ ꓡꓳ꓾ ꓐꓰ ꓮ ꓟꓶ ꓥꓪ ꓐꓯ ꓠꓲꓹ ꓫꓵ_ ꓡꓳ꓿ ꓕꓱ ꓟ ꓕꓯ ꓢꓲ ꓠꓽ ꓥꓪ ꓙꓵꓺ ꓖꓶ ꓟꓽ ꓐ ꓡ꓾” ꓐꓰ꓾ ꓡꓴ-ꓔꓷ ꓡꓰ ꓐꓯ_ ꓡꓳ꓿
	ꓡꓴ-ꓔꓷ ꓐꓰ ꓬꓲ ꓠꓶꓽ ꓧꓪꓺ ꓢ ꓣꓳ ꓥ_ ꓟꓲ ꓕꓲ ꓪꓺꓼ ꓙꓰ ꓠꓹ ꓟ ꓓꓵ ꓙ ꓞꓷꓹ ꓔ ꓡꓳ꓿ ꓟꓯ-ꓡꓯ-ꓔ ꓠꓬ ꓡꓴ-ꓔꓷ ꓔꓯ ꓒꓵꓽ ꓢꓴ ꓕꓲ ꓣꓳ ꓥ ꓠꓬꓲ꓾ ꓡꓴ-ꓔꓷ ꓐꓰ ꓕꓲ ꓪꓺꓼ ꓙꓰ ꓝꓲ ꓡ ꓠꓹ ꓟ ꓓꓰꓽ_ ꓡꓳ꓿ ꓖꓳ ꓡꓱ ꓥ_ ꓟꓲ ꓡꓴ-ꓔꓷ ꓡꓰ “ꓛꓴꓽ ꓙꓳ ꓢꓴ ꓡꓰ ꓥꓪ ꓔꓯ ꓢꓰꓼ ꓗꓷ ꓐꓭ ꓕꓯ꓾ ꓔꓱꓹ ꓚꓵꓺ_ ꓟ ꓙꓵꓻ ꓚꓱꓹ ꓕꓱ ꓟ ꓔꓯ ꓠꓴ ꓡꓰ ꓕꓲ ꓝꓸ ꓟꓸ ꓖꓶ ꓓꓴ ꓬꓰ꓿ ꓔꓱꓹ ꓚꓵꓺ_ ꓟ ꓠꓯꓸꓼ ꓗꓪ ꓕꓶꓻ ꓕꓶꓻ_ ꓐꓰ ꓦꓰꓼ ꓔ꓿ ꓥꓪ ꓠꓬꓲ ꓖꓴ ꓗꓪ ꓠꓴꓻ ꓕꓲ ꓝꓸ ꓦꓰꓼ ꓠ ꓗ_ ꓥꓳ꓿ ꓥꓪ ꓫꓵꓻ_ ꓥ_ ꓟꓲ ꓠꓴꓻ ꓡꓯ ꓫꓵ ꓢꓯꓸ ꓔꓬ ꓐꓭ ꓕꓯ꓾ ꓮꓸ ꓫꓵꓽ ꓟꓽ ꓛꓺ꓾” ꓐꓰ ꓐꓯ ꓢꓲ꓾ ꓡꓴ-ꓔꓷ ꓠꓬ ꓟꓯ-ꓡꓯ-ꓔ ꓓꓰꓽ ꓘꓶꓽ ꓔꓯ ꓟꓽ ꓓꓽ ꓔꓳꓹ꓿ 
	ꓥꓶꓺ_ ꓟ ꓒꓬꓱꓼ ꓡ ꓠ ꓗ_ ꓟ_ ꓡꓰ ꓐꓰ ꓡꓳꓸ ꓟꓳ_ ꓠꓬꓲ ꓞꓳ ꓤ ꓐꓴ ꓠꓲꓹ ꓟ ꓟꓽ ꓗꓹ ꓛꓲ꓿ ꓡꓴ-ꓔꓷ ꓡꓰ ꓐꓳ ꓔ ꓟ ꓕꓳ ꓶ ꓔꓯ ꓠꓬ ꓪꓳ-ꓟ-ꓢꓶ ꓗꓪ ꓐꓬꓺ ꓡꓰ ꓝꓲꓳ꓾ ꓐꓯ_ ꓟ ꓔꓯ ꓬꓲ ꓪ ꓢꓷ ꓔ_ ꓡꓳ꓿ ꓡꓴ-ꓔꓷ ꓐꓱ ꓶ ꓙ ꓫꓸ ꓔꓬ ꓟ ꓙ ꓪꓴꓸ ꓕꓴꓻ ꓢꓴ ꓖꓳ ꓕꓲ ꓣꓳ ꓡꓰ ꓡꓴ-ꓔꓷ ꓔꓯ “ꓠꓴ ꓠꓬ ꓟꓬꓱꓽ ꓕꓱ ꓟ ꓔꓯ ꓡꓯ ꓫꓵ ꓬꓰ ꓠꓲꓹ ꓫꓵ_ ꓢꓰꓽ ꓡ?” ꓐꓰ ꓠ ꓠꓬꓲ_ ꓡꓳ꓿ ꓖꓳ ꓕꓯ ꓬꓲ ꓡꓰ ꓒꓳꓹ ꓖꓶ ꓢꓲ꓾ “ꓡꓳ ꓒꓱ ꓥ ꓕ ꓑꓳ ꓗꓪ ꓥꓪ ꓔꓯ ꓒꓯꓽ ꓔ ꓥ_ ꓟꓲ ꓥꓪ ꓠꓬ ꓡꓯ ꓫꓵ ꓬꓰ_ ꓥꓳ꓾” ꓐꓰ ꓒꓳꓹ ꓖꓶ_ ꓡꓳ꓿ 
	ꓮ-ꓒ ꓡꓳ ꓒꓱ ꓗꓪ ꓛꓲ ꓬꓰ ꓕꓯ ꓡꓴ-ꓔꓷ ꓠꓬ ꓧꓶꓸ ꓕꓯ ꓬꓲꓸ ꓟꓽ ꓠꓽ ꓫꓱꓽ ꓗꓳꓸ_ ꓟ ꓙ ꓖꓴ ꓔꓯ ꓫꓱꓽ ꓪ_ ꓡꓳ꓿ ꓬꓲ ꓔꓬꓹ ꓗꓳꓸ ꓗꓷ ꓟ ꓢꓳꓺ ꓦꓲꓻ ꓗꓳꓹ ꓤ ꓗꓪ ꓚꓳꓺ ꓙꓰ_ ꓡꓳ꓿ ꓙꓬ-ꓟꓶ-ꓠꓲ ꓗꓴꓷꓼ ꓐꓱ ꓶ ꓡꓬꓸ ꓖꓶ ꓠꓹ ꓟ ꓠꓬꓲ ꓟꓳ ꓓꓴ ꓠꓬ ꓬꓲꓸ ꓔꓯ ꓧꓶꓸ ꓕꓯ ꓣꓳꓺ ꓖꓶ ꓡ ꓗꓷ ꓟ ꓙ ꓖꓴ ꓔꓯ ꓬꓲꓸ ꓓꓵꓽ ꓙ ꓛꓲ ꓡ_ ꓡꓳ꓿ ꓕꓱ ꓡꓱ ꓐꓰ ꓚꓳꓺ ꓡꓳꓸ ꓠꓬꓲ ꓙꓰ ꓠꓹ ꓟ ꓕꓵꓼ ꓪ ꓟꓽ ꓙꓳ ꓥ_ ꓟꓲ꓾ ꓙ ꓪꓴꓸ ꓕꓴꓻ ꓢꓴ ꓡꓰ ꓬꓲ ꓔꓯ ꓕꓵꓼ ꓪ ꓖꓶ ꓔ_ ꓡꓳ꓿ ꓧꓶꓸ ꓕꓯ ꓢꓳꓺ ꓦꓲ ꓕꓱ ꓟ ꓗꓪ ꓮꓽ ꓘꓶꓸ ꓢꓯꓼ ꓕꓵꓼ ꓪꓴ ꓧꓶ ꓗꓳꓸ ꓡ ꓢꓴ ꓒꓳꓹ ꓒꓶꓽ ꓡꓯꓸ ꓤ ꓠꓬ꓾ ꓮ ꓟꓶ ꓠꓽ ꓢꓽ ꓡ ꓗꓪ ꓓꓯꓺ ꓢꓲ ꓟꓸ ꓟꓲ ꓚꓺ ꓔꓬ_ ꓥꓳ꓿ 
	ꓞꓳ ꓤ ꓐꓴ ꓠꓬ ꓬꓲ ꓚꓺ ꓟꓸ ꓖꓶ_ ꓟ ꓟꓸ ꓟꓲ ꓔꓯ ꓮ' ꓡꓰ ꓠ ꓛꓲ ꓟꓽ ꓪꓳꓹꓼ ꓐꓰ ꓠꓺ ꓠꓹ_ ꓡꓳ꓿ ꓡꓴ-ꓔꓷ ꓠꓬ ꓟꓷꓼ ꓔꓬ_ ꓟ ꓞꓳ ꓦ ꓔꓯ ꓢꓯꓼ ꓟꓬ ꓑ ꓑ ꓑꓶꓺ ꓖꓶ ꓗꓷꓳ꓿ ꓬꓲ ꓠꓬ ꓒꓳꓹ ꓒꓶ ꓐꓰ ꓘꓴ ꓜꓲ ꓞꓳ ꓪꓴꓸ ꓓꓵ ꓣꓱꓽ ꓢꓴ_ ꓐꓰ ꓪ ꓔꓲꓸ ꓐꓴ ꓪꓴꓸ ꓗꓪ ꓙꓲ-ꓢꓴ ꓔꓯ ꓛꓵꓽ ꓔꓴꓺ ꓗꓷꓳ꓿ ꓙꓲꓻ ꓣꓴ ꓓꓴ ꓔꓯ ꓬꓲꓸ ꓟꓽ ꓚꓬꓺ ꓔꓬꓳ꓿ ꓬꓲ ꓠꓬ ꓬꓰ-ꓢꓴ ꓠꓯꓸꓼ ꓗꓪ “ꓥꓪ” ꓐꓯ_ ꓟ ꓔꓯ ꓡꓳꓺ ꓩꓴ ꓗꓷꓳ꓿ ꓬꓲ ꓠꓬ ꓙꓲ-ꓢꓴ ꓠꓯꓸꓼ ꓗꓪ ꓫ ꓑꓬꓺ ꓖꓴ ꓬꓰ ꓢꓲ꓾ ꓙꓲ-ꓢꓴ ꓠꓬ ꓚꓬꓴꓹ ꓢꓲꓺ ꓒ ꓥ ꓡꓳ꓾ ꓐꓯ_ ꓟ ꓟꓸ ꓟꓲ ꓔꓯ ꓚꓺ ꓒꓬꓱꓺ_ ꓡꓳ꓿

ꓙꓲ-ꓢꓴ ꓐꓱ ꓶ ꓢꓯꓼ ꓟꓬ ꓖꓶ ꓢꓴ ꓕꓲ ꓣꓳ ꓬꓲ ꓠꓲꓹ ꓪꓴꓽ ꓠꓲꓹ ꓕꓶꓻ_ ꓟ

	ꓞꓳ ꓜꓴ ꓞꓳ ꓟꓯꓼ ꓠꓬ ꓓꓴ ꓓꓳ ꓙ ꓖꓴ ꓫꓱꓽ ꓩꓴ ꓡ ꓔꓬ ꓟ ꓡꓴ-ꓔꓷ ꓔꓯ ꓡꓳꓸ ꓟꓳ ꓗꓷ ꓕꓯ꓾ “ꓡ ꓞꓳ ꓕꓱ ꓕꓲ ꓜꓴꓻ ꓠꓬ ꓬꓳ-ꓦ-ꓢꓶ ꓔꓯ ꓬꓰ ꓖꓶ_ ꓟ_ ꓡꓰ ꓐꓰ ꓠꓴ ꓔꓯ ꓥ_ ꓟꓲ ꓮ ꓔꓳꓸ ꓛꓴꓻ ꓖꓶ ꓡ_ ꓥꓳ꓾” ꓐꓰ ꓐꓯ ꓢꓲ ꓡꓴ-ꓔꓷ ꓔꓯ ꓬꓲꓼ ꓠꓬꓲꓸ ꓖꓶ_ ꓡꓳ꓿ ꓖꓳ ꓕꓯ ꓬꓲ ꓡꓰ ꓒꓳꓹ ꓖꓶ ꓢꓲ꓾ “ꓬꓲ ꓪ ꓡꓰ ꓪꓳ-ꓟ-ꓢꓶ ꓗꓪ ꓐꓰ ꓪꓰ-ꓔꓲ-ꓐ ꓗꓪ ꓛꓲ ꓮꓸ ꓔꓳꓸ ꓐꓬꓻ ꓔꓬ ꓝꓲ_ ꓐꓭ ꓥ_ ꓟꓲ꓾ ꓥꓪ ꓠꓬ ꓙꓲ-ꓢꓴ ꓟꓬꓱꓺ ꓗꓪ ꓐꓰ ꓮꓸ ꓔꓳ ꓠꓬꓲꓽ ꓗꓴꓸ ꓚꓸꓼ ꓗꓪ ꓐꓰ ꓫꓱꓽ ꓗꓳꓸ ꓙꓰ_ ꓥꓳ꓾” ꓐꓯ_ ꓡꓳ꓿ 
	ꓪꓳ-ꓟ-ꓢꓶ ꓡꓳ ꓒꓱ ꓗꓪ ꓡꓴ-ꓔꓷ ꓡ ꓔꓬ_ ꓟ ꓓꓳꓽ ꓔꓯ ꓑ ꓙ ꓗꓷ ꓕꓯ꓾ ꓕꓲ ꓡꓳ ꓒꓱ ꓡꓱꓸꓼ ꓠꓬ ꓫꓵꓽ ꓫꓵꓽ ꓪꓽ ꓪꓽ ꓗꓷ ꓡꓰ_ ꓡꓳ꓿ ꓡꓴ-ꓔꓷ ꓬꓲ ꓛꓳ ꓒꓯꓹ ꓛꓳ ꓤ ꓐꓴ ꓠꓬ ꓡꓴ-ꓔꓷ ꓢꓯꓼ ꓟꓬ ꓐꓱ ꓶ ꓙ ꓫ ꓔꓬ ꓟ_ ꓡꓰ ꓐꓰ꓾ ꓛꓴꓽ ꓙꓳ ꓢꓴ ꓠꓬ ꓬꓲ ꓪ ꓔꓶꓺ ꓙꓱꓼ ꓟꓽ ꓧꓪꓸ ꓡꓰ ꓡꓳ ꓟꓽ ꓢꓷ꓾ ꓐꓰ ꓙ ꓫꓸ ꓔꓬ_ ꓡꓳ꓿ ꓒꓳꓹ ꓒꓶꓽ ꓪꓴꓸ ꓓꓵ ꓣꓱꓽ ꓢꓴ ꓡꓰ ꓡꓵꓹ ꓔꓴ ꓖꓶ ꓗꓷ ꓟ ꓑꓶ ꓓꓴ ꓫꓵꓽ ꓪꓴ ꓔꓯ ꓜꓳꓽ ꓜꓳꓽ ꓐꓰ ꓫꓬꓹ ꓐ ꓡ_ ꓥꓳ꓾ ꓐꓰ ꓐꓯ ꓖꓶ ꓡ ꓢꓴ ꓡꓴ-ꓔꓷ ꓬꓲ ꓛꓳ ꓒꓯꓹ ꓦꓲꓻ ꓗꓪ ꓡꓴ-ꓔꓷ ꓠꓽ ꓔꓬ_ ꓡꓳ꓿ ꓛꓳ ꓒꓯꓹ ꓛꓳ ꓤ ꓐꓴ ꓡꓰ ꓙꓲꓻ ꓣꓴꓽ ꓓꓴ ꓔꓯ ꓟꓳꓸ ꓮꓽ ꓘꓶꓸ ꓙꓳꓺ ꓗꓽ ꓖꓶ ꓔꓬ ꓥ_ ꓟꓲ꓾ ꓡꓴ-ꓔꓷ ꓠꓬ ꓟꓽ ꓙꓳꓺ ꓛꓱꓽ ꓡꓰ꓿ “ꓥꓶꓺ_ ꓟ ꓦꓻ ꓜꓴꓻ ꓠꓬ ꓦꓲ ꓪꓴꓸ ꓓꓵ ꓗꓪ ꓑꓲꓸ ꓔ ꓟ ꓕꓴꓽ ꓚꓲꓺ ꓒꓬꓸ (ꓠꓱꓸ ꓦꓱꓽ ꓡꓰ ꓑꓵꓹ ꓔ ꓟ ꓑꓲꓸ ꓓꓴ) ꓟꓬ ꓛꓲ ꓪꓳ-ꓟ-ꓢꓶ ꓗꓪ ꓔꓬ ꓐꓭ ꓥ_ ꓟꓲ꓾ ꓥꓪ ꓠꓽ ꓟꓲ ꓙꓬ ꓙꓰ_ ꓥꓳ꓾” ꓐꓰ ꓡꓴ-ꓔꓷ ꓡꓰ ꓒꓳꓹ ꓖꓶ_ ꓡꓳ꓿ 
	ꓪꓳ-ꓟ-ꓢꓶ ꓗꓪ ꓛꓲ ꓡ_ ꓟ ꓡꓴ-ꓔꓷ ꓔꓯ ꓞꓳ ꓤ ꓐꓴ ꓡꓰ ꓡꓳ ꓒꓱ ꓗ ꓘꓶꓽ ꓗꓪ ꓐꓰ ꓠꓲꓹ ꓒꓴ ꓒꓴ_ ꓡꓰꓽ ꓘꓳ ꓣꓴ_ ꓡꓳ꓿ ꓠꓲꓹ ꓟ ꓔꓷꓹ ꓓꓴ ꓥꓳ꓿ ꓡꓴ-ꓔꓷ ꓠꓬ ꓮꓸ ꓟꓴꓽ ꓖꓽ ꓡꓲꓽ ꓗꓪ ꓐꓰ ꓬꓯꓼ ꓙꓰ ꓢꓲ꓾ “ꓬꓰ-ꓧꓳ-ꓧꓪ ꓠꓬ ꓥꓪ ꓫꓸ ꓑꓬꓺ ꓖꓴ ꓥ ꓡꓳ꓾” ꓐꓰ ꓐꓯ_ ꓡꓳ꓿ ꓡꓴ-ꓔꓷ ꓛꓲ ꓡ ꓕꓯ ꓒꓳꓹ ꓒꓶ ꓪꓴꓸ ꓓꓵ ꓣꓱꓽ ꓢꓴ ꓕꓲ ꓜꓴꓻ ꓟ ꓠꓬ ꓙꓳꓺ ꓛꓱꓽ ꓔꓬ_ ꓥꓳ꓿ ꓪ ꓔꓲ ꓥ_ ꓟꓲ ꓚꓴꓽ ꓬꓲꓹ ꓖꓶ ꓢꓴ ꓐꓴ ꓔꓯ ꓘꓴꓻ ꓜꓲꓼ ꓡ ꓢꓲ꓾ ꓣꓱꓽ ꓬꓰ ꓠ ꓗꓹ ꓟ ꓟꓬꓱꓽ ꓐꓬꓱꓼ ꓘꓶꓽ ꓔꓯ ꓖꓪ ꓙꓱ ꓡꓯ ꓘꓳ ꓔꓬ_ ꓡꓳ꓿ “ꓫꓵꓽ ꓪꓴ ꓕꓱ ꓟ_ ꓐꓰ ꓗꓪ' ꓫꓵꓽ ꓢꓲ꓾ ꓥꓪ ꓠꓴꓽ ꓖꓪ ꓙꓱ ꓡꓯ ꓘꓳ ꓗꓷ ꓟ ꓟꓶ ꓫꓵ_ ꓥꓳ꓿ ꓪ ꓔꓲ ꓠꓴ ꓠꓬ ꓡ ꓞꓳ ꓕꓱ ꓕꓲ ꓣꓳ ꓔꓯ ꓠꓲꓹ ꓞ ꓢꓰꓼ ꓗꓷ꓿ ꓢꓲ-ꓙꓲ-ꓢꓶ-ꓟ ꓡꓰ ꓬꓳ-ꓦ-ꓢꓶ ꓔꓯ ꓮꓸ ꓔꓳꓸ ꓗꓪ ꓛꓴꓻ ꓗꓷꓳ ꓟꓽ ꓥ ꓡ? ꓟꓽ ꓔꓱꓹ ꓟ ꓦ ꓡꓱ ꓢꓴ ꓕꓱ ꓕꓲ ꓣꓳ ꓔꓯ ꓔꓺ ꓙ ꓠꓹ ꓟ ꓕꓵꓼ ꓪ ꓕꓳ ꓶ ꓔꓯ ꓥꓪ ꓠꓴꓽ ꓟꓽ ꓖꓶ ꓗꓳꓸ꓿ ꓕꓳ ꓶ ꓖꓳ ꓟ ꓔꓯ ꓮꓸ ꓫꓵꓽ ꓚꓬꓺ ꓔꓬꓹ ꓟꓽ ꓛꓵ꓾” ꓐꓰ ꓒꓳꓹ ꓒꓶ ꓪꓴ ꓓꓵ ꓣꓱꓽ ꓢꓴ ꓐꓴ ꓡꓰ ꓘꓴ ꓔꓴ ꓡ_ ꓡꓳ꓿ ꓖꓳ ꓡꓱ ꓥ_ ꓟꓲ ꓪ ꓔꓲ ꓡꓰ ꓒꓳꓹ ꓖꓶ ꓢꓲ꓾ “ꓒꓬꓱꓼ ꓡ ꓟꓽ ꓓ꓾ ꓥꓪ ꓠꓴꓽ ꓠꓬ ꓥꓪ ꓠꓴꓽ ꓪꓵꓼ ꓘꓶꓽ ꓔꓯ ꓫꓺ ꓒꓵꓽ ꓠ ꓗ_ ꓡꓳ꓾” ꓐꓰ ꓐꓯ_ ꓡꓳ꓿ ꓖꓳ ꓡꓱ ꓠꓬꓲ ꓡꓴ-ꓔꓷ ꓐꓰ ꓐꓯ ꓟꓴ ꓕꓱ ꓡꓯ ꓘꓳ ꓠꓹ ꓟ ꓓꓵ ꓙ ꓞꓷꓹ ꓗꓷ_ ꓡꓳ꓿ 
	ꓡꓳ ꓒꓱ ꓗꓪ ꓟ ꓞꓳ ꓤ ꓐꓴ ꓠꓬ ꓟꓬꓱꓺ ꓓꓳꓽ ꓙꓳ_ ꓟ ꓞꓳ ꓤ ꓖꓳ ꓕꓲ ꓣꓳ ꓔꓯ ꓮꓽ ꓘꓶꓸ ꓟꓳ ꓠꓲꓹ ꓫꓵ ꓔꓬ_ ꓡꓳ꓿ ꓡꓴ-ꓔꓷ ꓠꓬ ꓓꓴ ꓓꓳ ꓙ ꓫꓱꓽ ꓗꓷ ꓟ ꓑꓶ ꓓꓴ ꓪꓴꓽ ꓧꓶ ꓠꓽ ꓠ ꓗ_ ꓡꓳ꓿ ꓖꓳ ꓡꓱ ꓥ_ ꓟꓲ ꓕ ꓑꓹ ꓤꓽ_ ꓡꓰꓽ ꓬꓲꓸ ꓠꓽ ꓪ_ ꓡꓳ꓿ ꓟꓽ ꓟꓶ ꓫꓵ ꓕꓯ꓾ ꓞꓳ ꓒꓵꓽ ꓐꓴ꓾ ꓟꓬꓱꓺ ꓓꓳꓽ ꓙꓳ ꓢꓴ ꓐꓴ꓾ ꓔꓲꓺ ꓒ ꓐꓴ_ ꓐꓰ ꓡꓳ ꓒꓱ ꓗꓪ ꓟ ꓑ ꓫꓬ ꓐꓴ ꓠꓬ ꓬꓲ ꓔꓬ ꓗꓪ ꓜꓲꓼ ꓛꓲ ꓡ_ ꓡꓳ꓿ ꓜꓲꓼ ꓛꓲ ꓡ ꓢꓴ ꓗꓳ ꓡꓳ ꓗꓪ ꓟ ꓕꓲ ꓣꓳ ꓡꓰ꓾ ꓦ ꓡꓱ ꓚꓱꓹ ꓧꓳꓽ ꓢꓴ ꓐꓴ ꓬꓰ_ ꓟ ꓟꓽ ꓔꓱꓹ ꓟ ꓔꓯ ꓫꓬꓹ ꓔꓱꓹ ꓖꓶ ꓡ ꓠꓹ ꓟ ꓪ ꓔꓲ ꓔꓯ ꓠꓲꓹ ꓪꓴꓽ ꓪꓴꓽ_ ꓐꓰ ꓓꓰꓽ_ ꓡꓳ꓿ ꓙꓳꓺ ꓟꓽ ꓗꓴꓸ ꓟ ꓡꓴ-ꓔꓷ ꓔꓯ ꓡꓳꓸ ꓠꓹ ꓟ ꓐꓱ ꓶ ꓛꓳ ꓒꓯꓹ ꓛꓳ ꓤ ꓐꓴ_ ꓡꓰꓽ ꓟꓽ ꓞꓲ꓾ ꓛꓴꓽ ꓙꓳ ꓢꓴ ꓐꓴ ꓥ_ ꓟꓲ ꓜꓲꓼ ꓛꓲ ꓡ_ ꓡꓳ꓿ ꓬꓲꓸ ꓠꓬ ꓗꓴꓺ ꓒꓬꓱꓽ ꓙꓳ ꓢꓲ꓾ ꓠꓲꓹ ꓪꓴꓽ ꓠꓲꓹ ꓕꓶꓻ ꓢꓴ ꓥ ꓡꓳ꓿ ꓬꓲ ꓒꓬꓱꓽ ꓟꓬ ꓠꓬ ꓒꓴꓻ ꓛꓹ ꓟꓴ (ꓒꓴꓻ ꓧꓳꓼ ꓟꓴ) ꓗꓹ ꓥ_ ꓟꓲ꓾ ꓫꓱꓸ ꓤ ꓙ ꓗꓳ ꓠꓲꓹ_ ꓐꓰ ꓗꓹ ꓛꓲ ꓠꓲꓹ ꓐꓲꓺ ꓞꓹ_ ꓡꓳ꓿ ꓬꓲ ꓐꓯ ꓘꓶ ꓠꓬ ꓬꓲꓹ ꓢꓶ ꓠꓯꓸ ꓢꓲ꓾ ꓕꓶꓻ_ ꓟ ꓑꓶ ꓓꓴ꓾ ꓬꓲ ꓔꓯ ꓛꓴꓽ ꓙꓳ ꓢꓴ ꓔꓳꓹ ꓞꓹ ꓟꓽ ꓘꓴ꓿ ꓪꓴ-ꓢ ꓠꓬ ꓬꓲ_ ꓐꓰ ꓕꓲ ꓪꓺꓼ ꓔꓬ ꓟ ꓔꓯ ꓞꓳ ꓤ ꓕꓲ ꓐꓱ ꓢꓷꓸ ꓡꓰ ꓥ_ ꓟꓲ꓾ ꓕꓲ ꓐꓱ ꓠꓽ꓾ ꓢꓲꓺ ꓒ ꓬꓰ-ꓢꓴ ꓔꓯ ꓒ-ꓡꓲ-ꓢꓷ ꓐꓴ ꓡꓰ ꓐꓯ_ ꓟ_ ꓡꓰ ꓐꓰ꓾ “ꓬꓲ ꓔꓯ ꓠꓲꓽ ꓕꓲ ꓟ ꓓꓯꓹ ꓢꓲ꓾ ꓪꓴꓸ_ ꓡꓳ꓾” ꓐꓰ ꓐꓯ ꓔꓬ_ ꓡꓳ꓿ ꓬꓳ-ꓦ 10ꓽ20꓿
	ꓗꓸ ꓠꓯ ꓕꓲ ꓠꓬꓲ ꓗꓪ꓾ ꓡꓴ-ꓔꓷ ꓔꓯ ꓑ ꓫꓬꓼ (ꓥ ꓠꓬ ꓢꓲꓺ ꓤ) ꓜꓲꓼ ꓖꓴ ꓗꓪ ꓧꓳꓽ ꓔꓯꓹ ꓡ ꓠꓹ ꓟ ꓪ ꓔꓲꓸ ꓔꓯ ꓣꓱꓽ ꓙ ꓢꓴ ꓢꓲꓽ ꓒ ꓕꓲ ꓣꓳ ꓔꓯ ꓡꓯ ꓙꓱ ꓔ_ ꓡꓳ꓿ ꓒꓳꓹ ꓒꓶꓽ ꓔꓯ ꓔꓳꓹ ꓑꓶꓸ ꓢꓴ ꓒꓳꓹ ꓒꓶ ꓤꓽ (ꓡꓴ-ꓔꓷ) ꓔꓯ ꓡꓳꓸ ꓠꓲꓹ ꓫꓵ ꓢꓴ ꓞꓳ ꓤ ꓐꓴ ꓠꓬ ꓙ ꓖꓴ ꓘꓶꓽ ꓠꓬꓲꓽ ꓛꓱꓽ ꓡꓱꓸꓼ ꓗꓪ ꓦꓰꓼ ꓞꓹ ꓖꓴ_ ꓡꓳ꓿ ꓖꓳ ꓕꓯ ꓟꓯꓼ ꓘꓶꓽ ꓮꓽ ꓟꓬꓹ ꓔꓯ ꓓꓶꓽ ꓧꓪꓸ ꓡꓰ ꓢꓴ ꓟꓯꓼ ꓢꓲꓽ ꓒ ꓕꓲ ꓣꓳ ꓡꓰ ꓡꓴ-ꓔꓷ ꓔꓯ꓾ “ꓫꓱꓸ ꓤ ꓤ_ ꓐꓰ ꓗꓹ ꓟ ꓒꓳꓹ ꓒꓶꓽ ꓤꓽꓳ꓾ ꓥꓪ_ ꓐꓰ ꓥꓪ ꓛꓳ ꓒꓯꓹ ꓟꓯꓼ ꓢꓲꓽ ꓒ ꓐꓴ ꓟꓯꓼ ꓘꓶꓽ ꓗꓪ ꓣꓱꓽ ꓬꓰ ꓗꓷ_ ꓟ ꓕꓯ ꓢꓲ ꓪꓴꓽ_ ꓟ ꓟꓬꓱꓽ ꓕꓲ ꓫꓵꓽ ꓔꓯ ꓮ ꓟꓶ ꓠꓴꓻ ꓬꓰ ꓔꓬ_ ꓡꓳ꓿ ꓠꓴꓻ ꓚꓱꓹ ꓠꓬ ꓔꓱꓹ_ ꓟ ꓥ ꓕꓯ ꓠꓽ꓾ ꓪꓴ-ꓢ ꓟꓬꓱꓺ ꓔꓯ ꓦ ꓡꓱ ꓐꓳ ꓢꓲ ꓡꓯ ꓫꓵ ꓬꓰ꓿ ꓮꓸ ꓫꓵꓽ ꓔꓯ ꓥ_ ꓟꓲ ꓙꓳꓺ ꓟꓽ ꓛꓵ꓿ ꓪꓴ-ꓢ ꓠꓬ ꓠꓴ ꓔꓯ ꓕꓲ ꓣꓳ ꓔꓵꓸꓼ ꓟꓽ ꓡꓳꓺ ꓔ꓾” ꓐꓰ ꓐꓯ ꓢꓲ ꓠꓵ ꓠꓲꓹ ꓡꓰ ꓢꓯꓼ ꓖꓶ_ ꓡꓳ꓿

ꓐꓯ ꓟꓴ ꓫꓬꓹ ꓜꓴꓻ ꓒꓬꓱꓽ ꓕꓯ ꓗꓪ ꓡꓴ-ꓔꓷ ꓦꓰꓼ ꓔꓴ ꓡ_ ꓟ

	ꓪ ꓔꓲ ꓡꓰ ꓧꓳꓽ ꓪꓴꓸ ꓟꓴ ꓢꓲ ꓫꓵ ꓪꓴ ꓔꓯ ꓧꓪꓺ ꓟꓰꓹ ꓠ ꓠꓬꓲ_ ꓡꓳ꓿ ꓗꓴꓷꓼ ꓗꓪ ꓟ ꓟꓬꓱꓺ ꓓꓳꓽ ꓙꓳ ꓢꓴ ꓮꓽ ꓟꓬꓹ ꓥ_ ꓟꓲ ꓪ ꓔꓲ_ ꓐꓰ ꓕꓲ ꓪꓺꓼ ꓔꓬ_ ꓡꓳ꓿ ꓡꓴ-ꓔꓷ ꓠꓽ ꓮ ꓟꓶ ꓠꓬ ꓬꓲ ꓙꓵꓻ ꓚꓱꓹ ꓔꓯ ꓒꓶꓻ ꓟꓸ ꓖꓶ ꓠ ꓗ_ ꓥꓳ꓿ “ꓒꓬꓱꓼ ꓞꓹ ꓔꓬ ꓟ ꓫꓵꓽ ꓪꓴ ꓒꓬꓱꓽ ꓔꓬ ꓡꓳꓸ ꓠꓬꓲ_ ꓕꓯ꓾ ꓒꓳꓹ ꓒꓶ ꓙꓵꓽ ꓪ ꓔꓯ ꓡꓴ-ꓔꓷ ꓡꓰ ꓔꓳꓹ ꓧꓪꓸ ꓡꓰ_ ꓟ ꓬꓲꓸ ꓢꓷꓸ ꓡꓰ ꓓꓴ ꓟꓳꓸ ꓖꓶ ꓔꓬ_ ꓡꓳ꓿ ꓒꓳꓹ ꓒꓶ ꓡꓰ ꓬꓲ ꓔꓯ ꓝꓴꓲ ꓐꓯ ꓞꓷꓹ ꓗꓷ ꓥ_ ꓟꓲ꓾ ꓮ ꓟꓶ ꓬꓲꓸ ꓠꓽ ꓒꓳꓹ ꓒꓶ ꓕꓯ ꓢꓲ ꓙꓵꓽ ꓪ ꓙꓳ_ ꓟ ꓫꓵꓽ ꓪꓴ ꓫꓬꓹ ꓜꓴꓻ ꓟꓲ ꓙꓬ ꓗꓪ ꓦꓰꓼ ꓞꓹ ꓔꓬ_ ꓡꓳ꓿ ꓒꓳꓹ ꓒꓶ ꓡꓰ ꓬꓲ ꓔꓯ ꓒꓰꓺ ꓗꓷ ꓥ_ ꓟꓲ꓾ ꓟꓲ ꓠꓯ ꓕꓯ ꓢꓲ ꓗꓪ ꓒꓵꓽ ꓡꓳꓹ ꓬꓰ ꓟ ꓜꓲꓼ ꓓꓴ ꓗꓪ ꓬꓲ ꓔꓯ ꓒꓵꓽ ꓒꓵꓽ_ ꓐꓰ ꓘꓴ ꓔ_ ꓡꓳ꓿ ꓣꓳ-ꓟ ꓘꓴ ꓜꓲ ꓞꓳ ꓠꓬ ꓞꓰꓻ ꓬꓯꓼ ꓙꓰ ꓔꓬ_ ꓡꓳ꓿ ꓒꓳꓹ ꓒꓶ ꓡꓯꓸ ꓤꓽ ꓕꓲ ꓣꓳ ꓐꓯ ꓘꓶ ꓑꓶ ꓓꓴ ꓣꓳ-ꓟ ꓘꓴ ꓜꓲ ꓞꓳ ꓫꓸ ꓔꓳ ꓡꓰꓳ꓿”
	ꓱꓺ ꓓꓰꓺ_ ꓟ ꓦꓲꓻ ꓘꓴ ꓗꓪ ꓐꓰ ꓦꓵꓻ ꓡ ꓢꓴ ꓒꓳꓹ ꓒꓶꓽ ꓤ ꓖꓳ ꓕꓲ ꓣꓳ ꓠꓬ ꓙꓳꓺ ꓔꓬ ꓟ_ ꓡꓰ ꓐꓰ ꓡꓳꓸ ꓓꓳ ꓡ_ ꓡꓳ꓿ ꓪ ꓔꓲ ꓫꓵꓽ ꓐꓴ ꓠꓬ ꓬꓲ ꓖꓼ ꓙꓬ_ ꓗꓪ ꓡ ꓢꓲ꓾ “ꓖꓳ ꓓꓱ ꓔꓯ ꓢꓰꓼ ꓐ ꓡ_ ꓥ_ ꓟꓲ ꓦꓻ ꓔꓯ ꓐꓬꓺ ꓡꓰ ꓝꓲ ꓟꓽ ꓐ ꓡ ꓟ ꓞꓳ ꓤ ꓔꓯ ꓕꓽ ꓙꓳꓺ꓾” ꓐꓰ ꓢꓯꓼ ꓖꓶ ꓡ_ ꓡꓳ꓿ ꓕꓲ ꓐꓱ ꓢꓴ ꓡꓰ “ꓠꓴ ꓪ ꓠꓬ ꓬꓲ ꓪ_ ꓐꓰ ꓐꓶ ꓞꓳ ꓟꓲ ꓕꓯ ꓗꓪ ꓢꓷ ꓙ ꓟꓳ ꓙ ꓓꓴ ꓬꓰ ꓠꓹ ꓟ꓾ ꓥꓪ ꓪꓴꓸ ꓠꓬꓲ ꓠꓴ ꓪ ꓔꓯ ꓢꓲꓽ ꓒ ꓐꓴ_ ꓐꓰ ꓪ ꓔꓲ ꓐꓴ ꓟꓲ ꓕꓯ ꓗꓪ ꓧꓳꓽ ꓛꓲ ꓬꓰ_ ꓥꓳ꓿ ꓠꓴ ꓪ ꓔꓯ ꓡꓯꓼ ꓙꓱ ꓗꓷ_ ꓕꓯ ꓮ ꓡꓲ ꓫ ꓕꓱ ꓠꓯ_ ꓟ_ ꓐꓰ꓾ ꓮꓸ ꓫꓵꓽ ꓫ ꓕꓱ ꓠꓯꓹ ꓟ ꓕꓽ ꓙ ꓫ꓾” ꓐꓰ꓾ ꓢꓲ ꓫꓬ ꓕꓳ ꓶ ꓗꓪ ꓐꓰ ꓢꓯꓼ ꓖꓶ ꓡ_ ꓡꓳ꓿ ꓟ-ꓕꓲ 10ꓽ18-19꓿
	ꓗꓶꓺ ꓟꓽ ꓓꓲꓻ ꓠ ꓛꓲ ꓞꓳ ꓤ ꓐꓲꓺ ꓞꓹ ꓟ ꓜꓲꓼ ꓓꓴ ꓖꓳ ꓟ ꓠꓬ ꓢꓲꓺ ꓡꓲ_ ꓐꓰ ꓗ_ ꓡꓳ꓿ ꓖꓳ ꓕꓯ ꓪ ꓔꓲꓸ ꓔꓯ ꓣꓱꓽ ꓙ ꓢꓴ ꓢꓲꓽ ꓒ ꓕꓲ ꓣꓳ ꓡꓰ ꓡꓴ-ꓔꓷ ꓐꓳꓺ ꓔ ꓟ ꓕꓳ ꓶ ꓔꓯ ꓡꓯꓼ ꓠꓬꓲ ꓖꓴꓺ ꓢꓲ꓾ ꓕꓳ ꓶ ꓕꓱ ꓟ ꓠꓬ ꓠꓴ ꓡꓰ ꓐꓳꓺ ꓔ ꓟ ꓥ ꓡ? ꓕꓱ ꓗꓪ ꓐꓳ ꓔ ꓟ ꓔꓯ ꓠꓴ ꓙꓵꓺ ꓖꓶ ꓠꓲꓹ ꓫꓵ_ ꓡ? ꓐꓰ ꓡꓴ-ꓔꓷ ꓔꓯ ꓠ ꓠꓬꓲ_ ꓡꓳ꓿ ꓖꓳ ꓕꓯ ꓡꓴ-ꓔꓷ ꓠꓬ ꓕꓳ ꓶ ꓬꓲꓸ ꓕꓲꓽ ꓟꓴ ꓐꓴ ꓔꓯ ꓵꓺ ꓠꓬꓲ ꓢꓲ꓾ ꓥꓪ ꓡꓰ ꓐꓳ ꓔ ꓟ ꓥ ꓡꓳ꓾ ꓐꓰ ꓒꓳꓹ ꓖꓶ_ ꓡꓳ꓿ “ꓠ ꓠꓬꓲ ꓘꓶꓽ ꓠꓬꓲꓽ ꓟ ꓕꓲ ꓟ ꓔꓯ ꓟꓽ ꓓꓵꓽ ꓙ ꓠꓬꓲ ꓠꓬꓲ ꓒꓳꓹ ꓖꓶ_ ꓕꓯ꓾ ꓛꓬꓻ ꓡꓰ ꓥꓳꓽ ꓡꓰ ꓗꓴ_ ꓡꓳ꓿ ꓒꓳꓹ ꓖꓶ ꓟꓽ ꓛꓲꓺ ꓟ_ ꓐꓰ ꓒꓳꓹ ꓖꓶ ꓟꓬꓽ ꓡꓰ_ ꓟ ꓙꓳ ꓗꓴ_ ꓡꓳ꓿ ꓖꓳ ꓡꓱ ꓠꓬꓲ ꓪꓴ-ꓢ ꓐꓯ ꓘꓶꓽ ꓔꓯ ꓛꓳꓻ ꓢꓲ ꓔꓱꓹ ꓔꓱꓹ_ ꓐꓰ ꓒꓳꓹ ꓖꓶ ꓐ ꓡ ꓠꓹ ꓟ ꓐꓱ ꓶ ꓥꓪ ꓔꓯ ꓬꓲꓸ ꓙꓵꓹ ꓕꓲꓽ ꓝꓲꓸ ꓤ ꓖꓶ ꓡ ꓠꓹ ꓟ꓾ ꓒꓵꓽ ꓠꓲꓹ ꓡꓰ ꓓꓰꓽ_ ꓡꓳ꓾” ꓐꓰ ꓡꓴ-ꓔꓷ ꓡꓰ ꓒꓳꓹ ꓖꓶ_ ꓡꓳ꓿ (ꓟ 10ꓽ 33)ꓸ
	ꓖꓳ ꓡꓱ ꓬꓰ_ ꓟ ꓗꓪ ꓐꓰ ꓡꓴ-ꓔꓷ ꓠꓬ ꓚꓲ ꓛꓬ ꓠꓲꓹ ꓡꓶꓽ ꓔꓯ ꓛꓳ ꓢꓲ ꓬꓰ ꓔꓬ ꓟ ꓟꓽ ꓥ꓾ ꓐꓯ_ ꓟ ꓜꓲꓼ ꓛꓲ ꓡ ꓢꓴ ꓐꓴ ꓔꓯ ꓢꓷꓸ ꓡꓰ ꓝꓲ_ ꓡꓳ꓿ ꓠꓲꓹ ꓪꓴꓽ ꓢꓲ ꓔꓱꓹ ꓚꓵꓺ_ ꓟ ꓔꓯ ꓟꓽ ꓙꓵꓺ ꓖꓶ ꓢꓴ ꓡꓴ-ꓔꓷ ꓕꓱ ꓕꓲ ꓣꓳ ꓠꓬ ꓚꓲ ꓛꓬ ꓔꓯ ꓙꓵꓽ ꓐ ꓡ_ ꓟ ꓑꓶ ꓓꓴ꓾ ꓘꓶꓽ ꓘꓹ ꓠꓲꓹ ꓘꓹ ꓔꓬ ꓟ ꓛꓴꓽ ꓙꓳ ꓢꓴ ꓔꓯ ꓓꓵꓽ ꓙ ꓟꓶ ꓡꓰ ꓝꓲ_ ꓡꓳ ꓫꓵꓽ ꓐꓯ ꓘꓶ ꓡꓰ ꓒꓳꓹ ꓖꓶ_ ꓡꓳ꓿ 
	ꓗ ꓠꓯꓸ ꓕꓲ ꓠꓬꓲ ꓗꓪ ꓡꓴ-ꓔꓷ ꓠꓬ ꓡꓳꓹ ꓬꓰ_ ꓟ ꓒꓳꓹ ꓘꓶꓽ ꓖꓶ ꓠ ꓗ_ ꓥꓳ꓿ ꓖꓳ ꓕꓲ ꓙꓵꓹ ꓗꓪ ꓬꓲ ꓠꓬ ꓠꓲꓹ ꓟ ꓣꓳꓺ ꓢꓲ꓾ ꓛꓴꓽ ꓙꓳ ꓢꓴ ꓐꓴ ꓠꓬ ꓧꓪꓸ ꓡꓰ ꓠꓹꓼ ꓐꓰ ꓗ_ ꓡꓳ꓿ ꓫꓸ ꓓꓴ ꓟꓴ ꓗꓴꓸ ꓠꓬ ꓬꓲ ꓔꓯ ꓢꓴꓸ ꓡ ꓢꓲ꓾ ꓬꓲ ꓔꓯ ꓪꓴ-ꓢ_ ꓐꓰ ꓧꓹ ꓙꓰ ꓝꓲ_ ꓐꓰ ꓗ_ ꓡꓳ꓿ ꓠꓲꓹ ꓫ_ ꓟ ꓠꓲꓹ ꓟ ꓡꓰ ꓬꓲ ꓘꓴꓻ ꓔꓴ ꓡ_ ꓡꓳ꓿ ꓕꓱ ꓟ ꓔꓯ ꓪꓴ-ꓢ_ ꓡꓰꓽ ꓟꓽ ꓥ ꓠꓬ ꓮꓽ ꓟ_ ꓟꓲ ꓬꓲ ꓜꓶ ꓙ ꓜꓲꓼ ꓟꓽ ꓐ ꓡ꓿ 
	“ꓪꓽ ꓠꓬꓲ_ ꓟ ꓬꓰ-ꓧꓳ-ꓧꓪ ꓪꓴ-ꓢꓻꓳ꓾ ꓟꓲ ꓠꓯ ꓗꓪ ꓟ ꓢꓯꓼ ꓪ ꓔꓯ_ ꓡꓰꓽ ꓥꓪ ꓪꓽ ꓪꓴ ꓘꓳꓹ ꓐꓭ ꓕꓯ ꓠꓽ꓾ ꓥꓪ ꓠꓬ ꓡꓳꓹ ꓬꓰꓳ꓿ ꓡꓳꓹ ꓬꓰ_ ꓟ ꓙꓵꓹ ꓗꓪ ꓛꓲ_ ꓥꓳ꓿ ꓥꓪ ꓔꓯ ꓠꓬ ꓝꓴꓲ ꓐꓯ ꓞꓷꓹ ꓗꓷꓳ꓿ ꓢꓲꓺ ꓒ ꓪꓴ-ꓢꓻꓳ꓾ ꓟꓲ ꓠꓯ ꓗꓪ ꓟ ꓙꓵꓽ ꓪ ꓗꓪ ꓐꓰ ꓥꓪ ꓔꓯ ꓚꓬꓴꓹ ꓙ ꓡꓯ꓿ ꓥꓪ ꓣꓱꓽ ꓬꓰ ꓔꓬ ꓟ ꓟꓬꓱꓽ ꓠꓬ ꓪꓴ-ꓢ ꓠꓴ ꓟꓬꓱꓽ ꓥ ꓡꓳ꓿ ꓔꓱꓹ ꓚꓵꓺ_ ꓟ_ ꓐꓰ ꓔꓱꓹ ꓜꓳꓽ_ ꓟ ꓟꓬꓱꓽ ꓥ ꓢꓲ꓾ ꓕꓲ ꓞꓲꓼ ꓕꓲ ꓑ ꓟ ꓫꓵꓽ ꓪꓴ_ ꓐꓰ ꓗꓪ' ꓫꓵꓽ_ ꓟ ꓥ ꓡꓳ꓿ ꓦ ꓡꓱ ꓐꓳ ꓓ ꓢꓲ꓾ ꓟꓽ ꓡꓶꓸ ꓟꓽ ꓑꓺ ꓟ ꓪꓴ-ꓢꓻꓳ꓾ ꓥꓪ ꓔꓯ ꓚꓬꓴꓹ ꓙ ꓡꓯ꓿ ꓮ ꓡꓲ ꓡꓴ ꓫꓵꓽ ꓞꓳ ꓤ ꓔꓯ ꓥ_ ꓟꓲ ꓥꓪ ꓪꓽ ꓪꓴꓽ ꓟꓽ ꓘꓳꓹ꓿ ꓠꓴ ꓟꓬꓱꓽ ꓐꓱ ꓶ ꓠꓴ ꓡꓰ ꓥꓪ ꓔꓯ ꓢꓲꓺ ꓚꓰꓸ ꓔ ꓟ_ ꓐꓰ ꓕꓲ ꓡꓰꓹꓼ꓾ ꓥꓪ ꓚꓬꓺ ꓠꓲ ꓥ ꓟ ꓠꓴ ꓤ ꓔꓲ ꓬꓰ-ꓢꓴ ꓙꓲ-ꓢꓴ ꓟꓬꓱꓺ ꓑꓶ ꓓꓴ꓾ ꓥꓪ ꓕꓲ ꓛꓱꓽ ꓗꓪ ꓦꓰꓼ ꓔ ꓖꓶ ꓡꓯ꓿”
	ꓡꓴ-ꓔꓷ ꓖꓳ ꓡꓱ ꓪꓽ ꓘꓴ_ ꓟ ꓠꓽ꓾ ꓬꓲ ꓔꓳꓹ ꓜꓳꓽ_ ꓟ ꓫ ꓙꓵꓻ ꓓꓴ ꓑꓶ ꓓꓴ꓾ ꓥ ꓠꓬ ꓫꓵꓻ_ ꓟ ꓔꓯ ꓙꓳꓺ_ ꓠꓬꓲ ꓟꓽ ꓥ꓾ ꓚꓲ ꓛꓬ ꓟꓽ ꓐꓲꓺ ꓜꓲꓼ ꓟ ꓑꓶ ꓓꓴ ꓶꓼ ꓓꓰꓽ_ ꓟ ꓥ ꓡꓳ꓿ ꓔꓱꓹ ꓚꓵꓺ_ ꓟ ꓙꓵꓻ ꓚꓱꓹ ꓟꓸ ꓟꓲ ꓔꓯ ꓚꓺ ꓟꓸ ꓖꓶ_ ꓟ ꓟꓬꓱꓽ ꓥ_ ꓟꓲ ꓬꓲ ꓢꓯꓼ ꓐꓽ_ ꓟ ꓑꓶꓸ ꓓꓴ ꓐꓬꓺ ꓡꓰ ꓗꓴ_ ꓡꓳ꓿ ꓬꓲ ꓚꓲ ꓛꓬ ꓢꓯꓼ ꓟꓬ ꓔꓯ ꓔꓺ ꓙ ꓠꓹ ꓟ ꓟꓽ ꓥ꓾ ꓶꓼ ꓓꓳꓽ ꓫꓱꓹ ꓓꓳꓽ ꓟꓬꓱꓽ ꓧꓪꓸ ꓡꓰ ꓠꓹ ꓟ ꓐꓱ ꓶ ꓪꓴ-ꓢ ꓔꓯ ꓶꓼ ꓓꓰꓽ_ ꓟ ꓥ ꓡꓳ꓿ ꓬꓰ ꓙ ꓢꓴ ꓟꓽ ꓙꓳ ꓟ ꓝꓲ ꓗꓪ ꓬꓲ ꓠꓬ ꓚꓬꓴꓹ ꓢꓲ ꓒ ꓙꓲ-ꓢꓴ ꓔꓯ ꓕꓲ ꓠꓲꓹ ꓟ ꓕꓲꓽ ꓙ ꓠꓲꓹ ꓡꓱꓸꓼ ꓪꓽ ꓪꓴꓽ ꓘꓳꓹ_ ꓡꓳ꓿ ꓫꓵꓽ ꓪꓴ ꓕꓱꓻ ꓡꓯꓼ ꓘꓳ_ ꓟ ꓗꓪ ꓡꓴ-ꓔꓷ ꓠꓬ ꓬꓲꓸ ꓕꓲ ꓣꓳ ꓔꓵꓸꓼ ꓟꓽ ꓥ꓿ ꓬꓲ ꓠꓬ ꓢꓲꓺ ꓡꓲ_ ꓟ ꓘꓳ ꓣꓴ ꓟꓶ ꓡꓰ ꓢꓲ꓾ ꓗꓴꓷꓼ ꓙꓵꓽ ꓢꓲꓽ ꓒ ꓐꓴ ꓟꓲ ꓙꓬ ꓗꓪ ꓪꓴ-ꓢ ꓐꓯ ꓘꓶ ꓔꓯ ꓛꓵꓽ ꓔꓴꓺ ꓠꓹ ꓟ ꓬꓲ ꓝꓲ ꓘꓳ ꓣꓴ ꓟꓶ ꓡꓰ ꓠꓬꓲ ꓠꓲꓹ ꓒꓴ ꓗꓹ ꓛꓲꓽ ꓔꓬ_ ꓡꓳ꓿ 
	ꓡꓴ-ꓔꓷ ꓠꓬ ꓬꓲ ꓙ ꓖꓶ ꓔ ꓟ ꓒꓳꓹ ꓘꓶꓽ ꓔꓯ ꓝꓮꓲ ꓫꓬꓹ ꓓꓵꓽ ꓙ ꓠꓬꓲ_ ꓡꓳ꓾ ꓬꓲ ꓐꓳꓺ ꓔ ꓟ ꓔꓯ ꓥ_ ꓟꓲ ꓬꓲ ꓜꓶꓻ ꓫꓬꓹ ꓔꓱꓹ ꓠꓬꓲ_ ꓡꓳ꓾ ꓬꓲ ꓙ ꓖꓶ ꓔ ꓟ ꓒꓳꓹ ꓘꓶꓽ ꓔꓯ ꓧꓳꓹ_ ꓟ ꓟꓸ ꓟꓲ ꓝꓲꓸ ꓔꓯ ꓣꓱꓽ ꓔ_ ꓡꓳ꓿ ꓮ ꓟꓶ ꓠꓬ ꓪ ꓔꓲ ꓡꓰ ꓡꓴ-ꓔꓷ ꓓꓵꓽ ꓙ ꓞꓷꓹ ꓔ ꓟ ꓔꓯ ꓠ ꓠꓬꓲ_ ꓡꓳ꓿ ꓬꓲ ꓠꓬ ꓔꓲꓸ ꓒꓳꓹ_ ꓥꓳ ꓪ? ꓘꓶꓽ ꓗꓳꓹ_ ꓟ ꓟꓽ ꓣꓱꓽ ꓣꓱꓽ꓾ ꓙ ꓣꓳꓽ ꓣꓳ_ ꓐꓰ ꓬꓲ ꓒꓳꓹ ꓖꓶ_ ꓡꓳ꓿ ꓬꓲ ꓒꓳꓹ ꓖꓶꓽ ꓘꓶꓽ ꓠꓬ ꓧꓶꓸ ꓕꓯ ꓟ ꓔꓯ ꓟꓽ ꓫꓱꓸ꓾ ꓬꓲ ꓟꓳꓸ ꓖꓶ ꓡ_ ꓟ ꓦ ꓡꓱ ꓐꓳ ꓓꓴ_ ꓐꓰ ꓗꓹ ꓛꓲ ꓠꓲꓹ ꓠꓬ꓾ ꓜꓲꓼ ꓓꓴ ꓔꓺ ꓢꓴ ꓐꓴ ꓔꓯ ꓓꓵꓽ ꓙ ꓮ' ꓡꓰ ꓝꓲ_ ꓡꓳ꓿
	“ꓗꓴꓺ ꓙꓳ ꓢꓴ ꓪ ꓔꓲ_ ꓐꓰ꓾ ꓟꓬꓱꓺ ꓓꓳꓽ ꓙꓳ ꓢꓴ ꓪ ꓔꓲ ꓡ ꓞꓳ ꓐꓴ꓾ ꓠꓲꓹ ꓠꓵ_ ꓟ ꓫꓴꓺ ꓙꓵꓽ ꓒ ꓐꓴꓳ꓾ ꓮꓽ ꓠꓬꓲ ꓕꓯ ꓥꓪ ꓔꓯ ꓕꓵꓼ ꓪ ꓖꓶ ꓔ ꓟ ꓔꓯ ꓛꓳꓻ ꓢꓲ꓾ ꓠꓬꓲ ꓠꓬꓲ ꓥꓪ ꓠꓬ ꓞꓳ ꓪꓴꓽ ꓠꓴ ꓪ ꓟꓲ ꓙꓬ ꓗꓪ ꓝꓮꓲ ꓛꓲ ꓡꓻꓳ꓿ ꓟꓽ ꓢꓷꓸ ꓟꓽ ꓙ ꓜꓲꓼ ꓟ ꓑꓶ ꓓꓴ ꓞꓳ ꓪꓴꓽ ꓠꓴ ꓪ ꓔꓯ ꓐꓯ ꓛꓬꓻ ꓡꓰ ꓓꓴ ꓙꓳ_ ꓠꓬ꓾ ꓖ ꓖꓶ ꓡꓯ꓾ ꓐꓰ ꓥꓪ ꓓꓰꓽ_ ꓥꓳ꓿ ꓮ ꓡꓲꓳ ꓐꓯ ꓠꓬ ꓥꓪ ꓠꓽ ꓪ ꓔꓲ ꓙ ꓗꓪ ꓪꓴꓽ ꓡ ꓢꓴ ꓕꓲ ꓣꓳ ꓟꓽ ꓥ꓾ ꓞꓳ ꓜꓴ ꓙ ꓡꓯ ꓘꓳ ꓚꓱꓹ_ ꓐꓰ ꓶꓼ ꓤ ꓗꓳꓹ ꓞ_ ꓟ ꓙꓲ-ꓢꓴ ꓢꓲꓺ ꓤ ꓢꓳꓺ ꓦꓲ ꓗꓪ ꓪꓴꓽ ꓡ ꓢꓴ ꓥ ꓡꓳ꓾” ꓐꓰ꓾ ꓘꓶꓽ ꓒꓴ ꓢꓲ ꓡꓴ-ꓔꓷ ꓫ ꓕꓱ ꓪꓴꓸ ꓔꓴ_ ꓡꓳ꓿
	ꓡꓴ-ꓔꓷ ꓠꓬ ꓬꓲ ꓡꓰ ꓐꓳ_ ꓟ ꓕꓳ ꓶ ꓢ ꓫꓵꓽ ꓐꓰ ꓗꓴꓸ ꓙꓲ ꓙꓳ ꓢꓲ ꓒꓳꓹ ꓖꓶ_ ꓡꓳ꓿ ꓕꓳ ꓶ ꓬꓲ ꓪꓴꓸ ꓕꓲ ꓫꓵꓽ ꓠꓬ꓾ ꓙꓵꓻ ꓠꓲꓹ_ ꓐꓰ ꓙꓲꓻ_ ꓟ ꓟꓬꓱꓽ ꓙ ꓖꓴ ꓥ ꓢꓲ꓾ ꓕꓳ ꓶ ꓖꓳ ꓟ ꓔꓯ ꓠꓬ ꓛꓴꓽ ꓙꓳ ꓢꓴ ꓡꓰ ꓥ_ ꓟꓲ ꓙꓲꓻ_ ꓡꓳ꓾ ꓐꓰ ꓐꓯ ꓔꓬ ꓟ ꓙ ꓖꓴ_ ꓐꓰ꓾ ꓞꓳ ꓤ ꓮ ꓙꓵꓽ ꓡꓰ ꓔꓱꓹ_ ꓡꓳ꓾ ꓐꓰ ꓘꓳ ꓣꓴ ꓔ ꓟ ꓕꓳ ꓶ ꓔꓯ ꓝꓮꓲ ꓫꓺ ꓗꓷ_ ꓟ ꓠꓽ꓾ ꓔꓱꓹ ꓚꓵꓺ_ ꓟ ꓔꓯ ꓒꓰ ꓗꓷ_ ꓟ ꓥ ꓠꓬꓲ꓾ ꓕꓳ ꓶ ꓖꓳ ꓟ ꓔꓯ ꓝꓮꓲ ꓫꓺ ꓔꓯꓹ ꓬꓲꓼ ꓙꓰ ꓟꓽ ꓐ ꓡ꓾ ꓐꓰ ꓐꓯ ꓖꓶ_ ꓡꓳ꓿ ꓠꓬꓲꓽ ꓫꓵꓽ ꓕꓲ ꓫꓵꓽ ꓠꓬ꓾ ꓒꓳꓹ ꓒꓶꓽ ꓐꓴ ꓬꓰ_ ꓟ ꓟꓽ ꓙꓲ ꓟꓽ ꓜꓳꓽ ꓟ ꓔꓯ ꓐꓳ ꓔ ꓟ ꓕꓳ ꓶ ꓥ ꓢꓲ꓾ ꓖꓳ ꓟ ꓔꓯ ꓣꓴ ꓫꓺ ꓗꓷ_ ꓕꓯ ꓠꓽ꓾ ꓣꓳ-ꓟ ꓡꓰ ꓬꓰ ꓔꓬ ꓟ ꓗꓺ ꓫꓵꓺ ꓟꓽ ꓙꓳ ꓟ ꓟꓬꓱꓽ ꓔꓯ ꓢꓯꓼ ꓙꓳ ꓬꓲꓼ ꓡ ꓝꓲ ꓢꓲ꓾ ꓪꓴ-ꓢ ꓟꓽ ꓙꓳ ꓢꓴ ꓐꓴ ꓔꓯ ꓥꓶꓺ_ ꓟ ꓟꓬꓱꓽ ꓬꓰ ꓠꓹ ꓟ ꓗꓺ ꓘꓶꓽ ꓒꓴꓺ ꓖꓶ_ ꓟ ꓒꓬꓱꓼ ꓡ_ ꓥꓳ꓾ ꓖꓳ ꓡꓱ ꓠꓬꓲ ꓟꓽ ꓫꓺ ꓔꓯꓹ ꓬꓲꓼ ꓙꓰ ꓐ ꓡ꓾ ꓐꓯ_ ꓡꓳ꓿ ꓢ ꓫꓵꓽ ꓕꓲ ꓫꓵꓽ ꓠꓬ ꓣꓳ-ꓟ ꓘꓴ ꓜꓲ ꓞꓳ ꓠꓯꓸꓼ ꓗꓪ ꓒꓬꓱꓼ ꓞꓹ ꓔꓬ ꓟ ꓥꓶꓺ_ ꓟ ꓟꓬꓱꓽ ꓔꓯ ꓚꓵꓺ ꓙ ꓢꓴ (ꓥ ꓠꓬ ꓔꓺ ꓙ ꓢꓴ) ꓔꓯ ꓔꓳꓹ_ ꓟ ꓕꓳ ꓶ ꓥ ꓢꓲ꓾ ꓖꓳ ꓟ ꓔꓯ ꓥ_ ꓟꓲ ꓫꓺ ꓔꓯꓹ ꓬꓲꓼ ꓙꓰ ꓟꓽ ꓐ ꓡ꓿ ꓮ ꓡꓲꓳ ꓐꓯ ꓠꓬ ꓖꓳ ꓟ ꓔꓯ ꓫꓺ ꓔꓯꓹ ꓬꓲꓼ ꓙꓰ ꓗꓷ ꓕꓯ ꓠꓽ꓾ ꓔꓱꓹ ꓚꓵꓺ_ ꓟ ꓔꓯ ꓔꓳꓹ ꓢꓴ ꓐꓴ ꓠꓬ ꓪꓴ-ꓢ ꓤ ꓠꓱ ꓐꓴ ꓔꓯ ꓪ ꓜꓲ ꓥꓶꓺ_ ꓟ ꓬꓰ ꓖꓶ ꓡ_ ꓥꓳ꓿ ꓖꓳ ꓡꓱ ꓠꓬꓲ ꓕꓳ ꓶ ꓖꓳ ꓟ ꓔꓯ ꓥ_ ꓟꓲ ꓫꓺ ꓗꓷ ꓟꓽ ꓐ ꓡ꓾ ꓐꓯ_ ꓡꓳ꓿
	ꓡꓴ-ꓔꓷ ꓡꓰ꓾ “ꓥꓪ ꓠꓬ ꓙꓲ-ꓢꓴ ꓡꓰ ꓬꓰ ꓗꓳꓸ ꓗꓷ ꓟ_ ꓡꓰ ꓐꓰ ꓚꓲ ꓛꓬ ꓔꓯ ꓔꓺ ꓙ ꓥꓳꓽ ꓫ ꓕꓱ_ ꓥꓳ꓿ ꓥꓪ ꓚꓺ ꓟꓸ ꓖꓶ_ ꓟ ꓗꓪ ꓥꓳꓽ ꓡꓰ ꓓꓴ ꓕꓲ ꓫꓵꓽ ꓫꓵꓽ ꓙꓳ_ ꓠꓬ꓾ ꓖꓴꓺ ꓟꓸ ꓖꓶ ꓡꓯ꓿ ꓛꓳꓻ ꓒꓵꓽ ꓡ_ ꓟ ꓙꓳ ꓢꓴ ꓪ ꓔꓲ_ ꓐꓰ꓾ ꓓꓳꓽ ꓙꓳ ꓟꓬꓱꓺ ꓙꓳ ꓢꓴ ꓞꓳ ꓪꓴꓽ ꓐꓴ_ ꓐꓰ꓾ ꓪ ꓔꓲ ꓫꓵꓽ ꓐꓴꓻꓳ꓾ ꓟꓷ ꓠꓷ ꓝ ꓢꓴ ꓐꓴ_ ꓐꓰ ꓝꓲ ꓓꓴ ꓐꓴ ꓡꓰ ꓐꓳ ꓔ ꓟ ꓔꓯ ꓟꓽ ꓧꓳꓹ ꓟ ꓥꓪ ꓮꓸ ꓫꓵꓽ ꓐꓳ ꓔ ꓐꓭ ꓠꓬ ꓖꓴꓺ ꓟꓸ ꓖꓶ ꓡ ꓠꓹ ꓟ꓾ ꓪꓴ-ꓢ ꓣꓱ ꓛꓰ ꓗꓪ ꓐꓰ ꓥꓪ ꓓꓰꓽ ꓠꓲꓹ ꓫꓵ_ ꓡꓳ꓿ ꓥꓳꓽ ꓡꓰ ꓓꓴ ꓙꓳ_ ꓐꓭ ꓕꓯ ꓠꓽ꓾ ꓕꓳ ꓶ ꓖꓳ ꓟ ꓮ ꓙꓵꓽ ꓔꓯ ꓮꓸ ꓔꓳꓸ ꓛꓴ ꓗꓷ_ ꓥꓳ꓾” ꓐꓯ_ ꓡꓳ꓿
	“ꓮꓽ ꓠꓱ ꓕꓯ ꓟ_ ꓡꓰ ꓐꓰ ꓠꓬꓲ ꓠꓬꓲ ꓟ ꓦꓬ ꓠꓬꓲ ꓗꓪ ꓥ_ ꓟꓲ ꓶꓼ ꓓꓳꓽ ꓫꓱꓹ ꓓꓳꓽ ꓑꓶ ꓓꓴ ꓗꓪꓺ ꓡꓯ ꓘꓳ ꓓꓴ_ ꓐꓰ ꓫ ꓙꓵꓻ ꓓꓴ ꓙꓳꓻ_ ꓟ ꓑꓶ ꓓꓴ ꓥꓪ ꓟꓽ ꓙꓳꓺ ꓟ_ ꓡꓰꓽ ꓟꓽ ꓞꓲ꓾ ꓥꓪ ꓠꓽ ꓗꓹ ꓛꓲ_ ꓡꓳ꓿ ꓕꓱ ꓟ ꓠꓽ ꓪꓴ-ꓢ ꓐꓯ ꓘꓶꓽ ꓬꓲ ꓢꓷ ꓡꓰ ꓓꓴ ꓥꓳ꓿ ꓪꓴ-ꓢ ꓐꓯ ꓘꓶ ꓠꓬ ꓬꓲ ꓕꓱ ꓡꓱ ꓒꓬꓱꓼ ꓡ ꓠꓹ ꓟ ꓪꓴ-ꓢ ꓡꓰ ꓚꓴꓽ ꓬꓲꓹ ꓓꓶꓽ ꓔ_ ꓡꓳ꓿ ꓥꓪ ꓠꓬ ꓟꓲ ꓠꓯ ꓗꓪ ꓢꓲ ꓡꓲ ꓡꓰ ꓝꓲ ꓠꓹ ꓟ ꓡ_ ꓡꓳ ꓕꓽ ꓓꓵꓽ ꓙ꓿ ꓥꓪ ꓠꓬ ꓟꓲ ꓠꓯ ꓗꓪ ꓢꓲꓺ ꓡꓲ ꓡꓰ ꓝꓲ ꓠꓹ ꓟ ꓡ_ ꓡꓳ ꓠꓽ ꓟꓽ ꓥ꓿ ꓮꓸ ꓕ ꓔꓯꓹ ꓡ ꓠꓹ ꓟ ꓡ_ ꓡꓳ꓾ ꓐꓰ ꓙꓲ-ꓢꓴ ꓬꓲ ꓚꓲ ꓛꓬ ꓡꓰ ꓐꓯ ꓔ ꓟ ꓙꓳ_ ꓡꓳ꓿ ꓖꓳ ꓡꓱ ꓠꓬ ꓕꓲ ꓠꓲꓹ ꓕꓲ ꓪꓺꓼ ꓗꓷ ꓡꓰ ꓠꓹ ꓟ ꓢꓯꓼ ꓕꓵꓼ_ ꓕꓯ꓾ ꓪꓴ-ꓢ ꓐꓯ ꓘꓶ ꓔꓯ ꓟꓽ ꓛꓬꓻ ꓡꓰ ꓝꓲ ꓠꓹ ꓟ ꓤ ꓟꓳ꓿ ꓠꓬꓲ ꓠꓬꓲ ꓟ_ ꓐꓰ ꓡꓻ ꓠꓹ ꓟ ꓦꓬ ꓠꓬꓲ ꓗꓪ ꓔꓳꓹ ꓜꓳꓽ ꓡ ꓠ ꓗ_ ꓟ ꓫ ꓙꓵꓻ ꓓꓴ ꓓꓽ ꓟ ꓗꓪ ꓚꓲ ꓛꓬ ꓔꓯ ꓚꓲ ꓛꓬ ꓡꓰ ꓟꓽ ꓧꓳꓽ ꓓꓵꓽ ꓙꓰ ꓪ ꓠꓹ ꓟ ꓤ ꓟꓳ꓾ ꓐꓰ ꓡꓴ-ꓔꓷ ꓡꓰ ꓡꓯ ꓫꓵ ꓐꓯ ꓖꓶ_ ꓡꓳ꓿ 
	ꓡꓴ-ꓔꓷ ꓠꓬ ꓙꓬ-ꓟꓶ-ꓠꓲ ꓥꓳꓽ ꓗꓪ ꓐꓰ ꓫ ꓕꓱ ꓔꓬ ꓟ ꓑꓶ ꓓꓴ꓾ ꓡ-ꓔꓲ ꓥꓳꓽ ꓗꓪ ꓐꓰ ꓝꓮꓲ ꓕꓲ ꓧꓪꓹ ꓫ ꓕꓱ ꓖꓶ ꓡ ꓠꓹ ꓟ ꓓꓰꓽ ꓢꓴ ꓙꓳ_ ꓠꓬꓲ꓾ ꓬꓲ ꓐꓯ ꓗꓳꓸ ꓗꓷ ꓟ ꓮ ꓙꓵꓽ ꓔꓯ ꓡ-ꓔꓲ ꓥꓳꓽ ꓗꓪ ꓐꓰ ꓝꓮꓲ ꓕꓲ ꓧꓪꓹ ꓐꓯ ꓟꓸ ꓖꓶ_ ꓡꓳ꓿ ꓫꓵꓽ ꓪꓴ ꓕꓱ ꓟ ꓗꓪ ꓪꓴ-ꓢ ꓬꓲ ꓚꓲ ꓛꓬ ꓡꓰ ꓚꓱꓹ ꓧꓳꓽ ꓔꓬ_ ꓡꓳ꓿ ꓪ ꓔꓲ ꓡ ꓞꓳ ꓐꓴ ꓟꓬꓽ ꓐꓱ ꓠꓬ ꓬꓲ ꓪꓴꓸ ꓕꓯ ꓡꓴ-ꓔꓷ ꓫ ꓕꓱꓻ_ ꓟ ꓔꓯ ꓟꓽ ꓙ ꓜꓲꓼ꓿ ꓮ ꓡꓲꓳ ꓐꓯ_ ꓠꓬ ꓬꓲ ꓪ ꓔꓯ ꓟꓽ ꓙꓲ ꓟꓽ ꓜꓳꓽ ꓟ_ ꓐꓰ ꓓꓵ ꓙꓽ ꓟꓬꓽ_ ꓟ ꓡꓰ ꓙ ꓠꓲꓹ ꓟꓬ ꓢꓶꓽ ꓔꓶꓺ ꓡꓰ ꓝꓲ_ ꓡꓳ꓿ ꓖꓳ ꓡꓱ ꓥ_ ꓟꓲ ꓠꓬꓲꓽ ꓧꓪꓹ ꓕꓲ ꓧꓪꓹ ꓡ-ꓔꓲ ꓥꓳꓽ ꓗꓪ ꓐꓰ ꓐꓯ ꓖꓶ ꓗꓷ ꓕꓯ꓾ ꓬꓲ ꓪ ꓮ ꓙꓵꓽ ꓙ ꓜꓲꓼ ꓡꓰ_ ꓡꓳ꓿ 
	ꓠꓬꓲ ꓟꓳ ꓓꓴ ꓔꓯ ꓟꓳꓻ ꓠꓲꓹ ꓟꓽ ꓫꓵ ꓢꓲ ꓚꓲ ꓛꓬ ꓟꓬ ꓢꓶꓽ ꓔꓯ ꓟꓽ ꓓ ꓟꓽ ꓞ ꓑꓲꓸ ꓔ ꓢꓴ ꓐꓴ ꓠꓬ꓾ ꓡꓴ-ꓔꓷ ꓐꓯ ꓘꓶꓽ ꓑꓶ ꓓꓴ ꓠꓲꓹ ꓟ ꓦꓶꓻ ꓢꓲ꓾ “ꓠ ꓠꓬꓲ ꓘꓶꓽ ꓔꓯ ꓠꓴ ꓟꓽ ꓒꓳꓹ ꓖꓶ ꓗꓳꓸ ꓢꓰꓽ꓿ ꓗꓸ ꓠꓯꓸ ꓢꓲꓺ ꓡꓽ_ ꓐꓯ_ ꓡ? ꓟꓲ ꓙꓬ ꓙꓰ_ ꓐꓯ_ ꓡ? ꓔꓲꓺ ꓢꓲꓽ_ ꓟ ꓒꓳꓹ ꓘꓶꓽ ꓖꓶ ꓡꓯ꓾” ꓐꓰ ꓐꓯ_ ꓡꓳ꓿ 
	“ꓒꓵꓽ_ ꓟ ꓞꓳ ꓪꓴꓽ ꓐꓴꓻꓳ꓾ ꓔꓱꓹ_ ꓟ_ ꓐꓰ ꓔꓲꓺ ꓢꓲꓽ_ ꓟ ꓒꓳꓹ ꓘꓶꓽ ꓖꓶꓽ ꓡ ꓠꓹ ꓟ ꓠꓴ ꓪ ꓡꓰ ꓥꓪ ꓔꓯ ꓕꓵꓼ ꓪ ꓖꓶ ꓡ_ ꓟ ꓑꓶ ꓓꓴ꓾ ꓮ ꓟꓶ ꓥꓪ ꓒꓳꓹ ꓖꓶ_ ꓥꓳ꓿ ꓥꓪ ꓙꓵꓻ ꓚꓱꓹ ꓔꓯ ꓠꓬ ꓒꓳꓹ ꓒꓶꓽ ꓪꓴꓸ ꓓꓵ ꓣꓱꓽ ꓢꓴ ꓔꓯ ꓥ_ ꓟꓲ꓾ ꓫꓵꓽ ꓪꓴ ꓫꓬꓹ ꓜꓴꓻ ꓔꓯ ꓥ_ ꓟꓲ ꓡꓯꓼ ꓙꓱ ꓖꓶ ꓟꓽ ꓐ ꓡ꓿ ꓢꓲ ꓫꓬ ꓕꓳ ꓶ ꓔꓯ ꓣꓱꓽ ꓢꓲ ꓥꓪ ꓛꓬꓻ ꓖꓴ ꓥꓳꓽ ꓖꓴ ꓔꓯ ꓟꓽ ꓖꓴꓺ ꓟꓸ ꓖꓶ ꓐ ꓡ ꓕꓯ ꓠꓽ꓾ ꓥꓪ ꓟꓽ ꓖꓶꓻ ꓬꓲꓼ꓿ ꓟꓲ ꓙꓬ ꓦꓬ ꓠꓬꓲ ꓗꓪ ꓥ_ ꓟꓲ ꓥꓪ ꓗꓸ ꓠꓯꓸ ꓟꓽ ꓡꓽ꓿ ꓮ ꓡꓲꓳ ꓐꓯ ꓠꓬ ꓚꓲꓸ ꓛꓬ ꓦꓰꓽ ꓠꓲꓹ ꓔꓯ ꓔꓳꓹ ꓢꓲ ꓫ ꓕꓱ ꓢꓴ ꓙꓲ-ꓢꓴ ꓢꓲꓺ ꓤ ꓕꓲ ꓣꓳ ꓠꓬ ꓮ ꓕꓯ ꓥ_ ꓟꓲ ꓦ ꓡꓱ ꓐꓳ ꓓꓴ ꓟꓽ ꓙꓳ꓿ ꓥꓪ ꓦꓰꓼ ꓖꓴ ꓔꓯ ꓠꓬ ꓙꓵꓺ ꓖꓶ ꓟꓽ ꓐ ꓡ꓿ ꓐꓹ ꓐ ꓪꓴ-ꓢꓻꓳ꓾ ꓥꓪ ꓔꓯ ꓬꓰ ꓙ ꓡꓯ꓿ ꓕꓱ ꓡꓱ ꓒꓬꓱꓼ ꓡ ꓝꓲ꓾” ꓐꓰ꓾ ꓡꓴ-ꓔꓷ ꓡꓰ ꓒꓳꓹ ꓖꓶ_ ꓡꓳ꓿
	ꓙꓲ ꓫꓬ_ ꓟ ꓞꓳ ꓤ ꓕꓱ ꓕꓲ ꓣꓳ ꓠꓽ ꓕꓱ ꓡꓱ ꓐꓰ ꓔꓰꓹ ꓔꓰꓹ ꓡꓰꓽ ꓦꓰꓼ ꓗꓳꓸ ꓡ_ ꓡꓳ꓿ ꓕꓲ ꓟꓲ ꓠꓯ ꓡꓱꓸꓼ ꓔꓯ ꓷꓹ ꓡꓵꓺ ꓡꓰ ꓝꓲ_ ꓟ ꓡꓴ-ꓔꓷ ꓬꓲ ꓙꓵꓻ ꓚꓱꓹ ꓔꓯ ꓢꓷ ꓙ ꓟꓳ ꓙ ꓔꓬ ꓕꓯ꓾ ꓡꓴ-ꓔꓷ ꓬꓲ ꓫꓱꓹ ꓙꓲꓻ_ ꓟ_ ꓐꓰ꓾ ꓢꓲ ꓫꓬ_ ꓟ_ ꓐꓰ꓾ ꓠꓲꓹ ꓟ ꓢꓲꓺ ꓡꓲ_ ꓟ_ ꓐꓰ ꓗꓹ ꓛꓲ ꓠꓲꓹ ꓠꓬ ꓞꓳ ꓜꓴ ꓞꓳ ꓟꓯꓼ ꓒꓬꓱꓽ ꓕꓯ ꓗꓪ ꓢꓲꓽ ꓢꓲꓽ_ ꓐꓰ ꓟꓳꓸ ꓖꓶ ꓓꓳ ꓡ_ ꓡꓳ꓿ 
	ꓡꓴ-ꓔꓷ ꓬꓲꓸ ꓪꓴꓸ ꓕꓲ ꓧꓪꓹ ꓒꓳꓹ ꓖꓶ_ ꓕꓯ꓾ ꓬꓲ ꓠꓬ ꓒꓵꓽ ꓠꓲꓹ_ ꓐꓰ ꓙ ꓣꓳꓽ_ ꓟ ꓒꓬꓱꓽ ꓡꓰ ꓫ ꓕꓱ ꓗꓷ ꓟ ꓑꓶ ꓓꓴ꓾ ꓡꓴ-ꓔꓷ ꓠꓬ ꓬꓲ ꓙꓵꓻ ꓚꓱꓹ ꓔꓯ ꓙꓵꓺ ꓖꓶ ꓠꓹ ꓟ ꓘꓶꓽ ꓒꓴꓺ ꓔꓬ_ ꓡꓳ꓾ ꓐꓰ ꓣꓳ-ꓟ ꓘꓴ ꓜꓲ ꓞꓳ ꓓꓵ ꓙ_ ꓡꓳ꓿ ꓡꓴ-ꓔꓷ ꓬꓲ ꓢꓯꓼ ꓐꓽ ꓪꓴꓽ ꓧꓶ ꓔꓬ ꓟ ꓧꓪꓽ ꓖꓳ ꓓꓱ_ ꓐꓰ꓾ ꓬꓲ ꓶꓼ ꓖꓪꓽ_ ꓐꓰ꓾ ꓬꓲ ꓫ ꓕꓱ ꓘꓶꓽ ꓔꓯ ꓡꓳꓸ ꓢꓲ꓾ ꓬꓲ ꓔꓯ ꓟꓳꓻ ꓟꓽ ꓟꓵꓺ ꓟ ꓑꓶ ꓓꓴ꓾ ꓪ ꓔꓲ ꓛꓬꓸ-ꓢꓶꓽ ꓡꓰ “ꓥꓪ ꓕꓲ ꓒꓳꓹ ꓗꓪ ꓐꓰ ꓐꓯ_ ꓕꓯ꓾ ꓒꓳꓹ ꓒꓶꓽ ꓕꓱ ꓕꓲ ꓣꓳ ꓠꓬ ꓮ ꓕꓯ_ ꓟꓲ ꓟꓽ ꓔꓱꓹ ꓟ ꓦ ꓡꓱ ꓢꓴ ꓕꓲ ꓣꓳ ꓒꓬꓱꓼ ꓡ ꓟꓽ ꓓ꓾” ꓐꓰ ꓐꓯ_ ꓡꓳ꓿ ꓡꓴ-ꓔꓷ ꓡꓰ ꓟꓳꓸ ꓖꓶ ꓡ_ ꓟ ꓠꓲꓹ ꓪꓴꓽ ꓠꓲꓹ ꓕꓶꓻ_ ꓟ_ ꓐꓰ ꓔꓱꓹ ꓔꓱꓹ_ ꓐꓰ ꓓꓵꓽ ꓙ ꓐ ꓡ_ ꓟ ꓢꓯꓼ ꓪꓽ ꓑꓶ ꓓꓴ ꓜꓲꓼ ꓓꓴ ꓔꓺ ꓢꓴ ꓐꓴ ꓮ ꓙꓵꓽ ꓠꓬ ꓓꓵꓽ ꓙ ꓟꓶꓻ ꓡꓰ_ ꓡꓳ꓿ ꓖꓳ ꓡꓱ ꓢꓲ ꓪ ꓔꓲ ꓛꓬꓸ-ꓢꓶ ꓡꓰ “ꓒꓳꓹ ꓒꓶꓽ ꓡꓯꓸ ꓤ ꓕꓱ ꓕꓲ ꓣꓳ ꓠꓬ ꓠꓲꓹ ꓪꓴꓽ ꓠꓲꓹ ꓕꓶꓻ ꓕꓶꓻ_ ꓐꓰ ꓫ ꓕꓱ ꓗꓴ_ ꓡꓳ꓾” ꓐꓰ ꓐꓯ ꓢꓲ ꓡꓴ-ꓔꓷ ꓔꓯ ꓓꓳꓹ ꓟꓴꓹ ꓖꓶ_ ꓡꓳ꓿
	ꓣꓳ-ꓟ ꓘꓴ ꓜꓲ ꓞꓳ ꓔꓯ ꓠꓷꓼ ꓢꓴ ꓐꓴ ꓠꓬ ꓐꓯ ꓟꓴ ꓫꓴꓺ ꓡꓰ ꓟ ꓑꓶ ꓓꓴ꓾ ꓬꓲ ꓪ ꓙꓵꓽ ꓪ ꓔꓯ ꓕꓶꓻ ꓞꓹ ꓝꓲ ꓠꓹ ꓟ ꓐꓱ ꓶ꓾ ꓡꓴ-ꓔꓷ ꓔꓯ ꓝꓳꓹ ꓖꓶ_ ꓡꓳ꓿ “ꓮꓽ ꓧꓪꓹ ꓠꓴ ꓠꓬ ꓟꓽ ꓖꓶꓻ ꓬꓲꓼ ꓡ ꓕꓯ ꓠꓽ꓾ ꓟꓸ ꓘꓶꓽ ꓑꓱꓺ ꓘꓶꓽ ꓔꓯ ꓟꓽ ꓘꓳ ꓣꓴ ꓟ ꓟꓽ ꓔꓱꓹ ꓟ ꓦ ꓡꓱ ꓢꓴ ꓔꓯ ꓮ ꓡꓲ ꓐꓰ ꓝꓴꓲ ꓐꓯ ꓞꓷꓹ ꓠ_ ꓟ ꓪ ꓔꓲ_ ꓐꓰ ꓗꓴꓷꓼ ꓙꓵꓽ ꓒ ꓐꓴ ꓖꓪ ꓙꓱ ꓡꓯ ꓘꓳ_ ꓥꓳ꓾” ꓐꓰ ꓫꓵꓽ ꓪꓴ ꓫꓬꓹ ꓜꓴ ꓗꓪ ꓟ ꓕꓲ ꓣꓳ ꓡꓰ ꓐꓯ_ ꓡꓳ꓿
	“ꓥꓪ ꓠꓬ ꓕꓲ ꓫꓵꓽ ꓥ_ ꓟꓲ ꓙꓵꓺ ꓖꓶ ꓟꓽ ꓐ ꓡ ꓟ ꓑꓶ ꓓꓴ꓾ ꓪꓴ-ꓢ ꓠꓴ ꓥꓪ ꓔꓯ ꓬꓰ ꓙ ꓡꓯ꓾” ꓐꓰ꓾ ꓡꓴ-ꓔꓷ ꓡꓰ ꓕꓶꓻ ꓕꓶꓻ_ ꓐꓰ ꓒꓳꓹ ꓖꓶ_ ꓡꓳ꓿
	ꓪ ꓔꓲꓸ ꓐꓴ ꓠꓬ ꓫꓵꓽ ꓪꓴ ꓖꓪ ꓙꓱ ꓡꓯ ꓘꓳ ꓔꓬ ꓕꓯ꓾ ꓡꓴ-ꓔꓷ ꓔꓯ ꓠꓬ ꓐꓯ ꓟꓴ ꓜꓲꓼ ꓓꓴ ꓗꓪ ꓐꓰ ꓓꓳꓺ ꓙꓰ ꓝꓲ_ ꓡꓳ꓿ ꓚꓲ ꓛꓬ ꓙꓵꓻ ꓚꓱꓹ ꓔꓯ ꓟꓽ ꓙꓵꓺ ꓖꓶ ꓖꓶ꓾ ꓡꓴ-ꓔꓷ ꓠꓬ ꓕꓶꓻ ꓕꓶꓻ_ ꓐꓰ ꓦꓰꓼ ꓔ ꓟ ꓑꓶ ꓓꓴ꓾ ꓬꓲ ꓬꓰ_ ꓟ ꓟꓬꓱꓽ ꓠꓬ ꓡꓻ ꓠꓹ ꓟ ꓮꓽ ꓟꓬꓹ ꓤꓶꓻ ꓗꓪ ꓟ ꓘꓴ ꓜꓲ ꓞꓳ ꓐꓱ ꓶ ꓬꓲꓸ ꓙꓲꓻ ꓖꓴ ꓟꓶ ꓡꓰ ꓝꓲ_ ꓡꓳ꓿ ꓪ ꓔꓲꓸ ꓐꓴ ꓖꓪ ꓙꓱ ꓓꓳꓺ ꓡꓰ ꓗꓸ ꓠꓯ꓾ ꓡꓴ-ꓔꓷ ꓔꓯ ꓖꓶꓻ ꓬꓲꓼ ꓠꓹ ꓟ ꓙꓵꓹ ꓕꓲ ꓙꓵꓹ ꓖꓶ_ ꓢꓰꓽ ꓡꓳ꓿ “ꓠꓴ ꓙꓵꓻ ꓚꓱꓹ ꓔꓯ ꓡꓳꓺ ꓩꓴ ꓗꓷ_ ꓐꓯ_ ꓡ?” ꓐꓰ ꓝꓮꓲ ꓕꓲ ꓧꓪꓹ ꓠ ꓠꓬꓲ ꓡ_ ꓟ ꓑꓶ ꓓꓴ꓾ “ꓥꓪ ꓐꓯ ꓗꓳꓸ ꓗꓷ ꓟ ꓔꓯ ꓘꓳꓻ ꓙꓰ ꓢꓲ꓾ ꓠꓱ ꓐꓯ ꓒꓳꓹ ꓖꓶ ꓓꓴ ꓟꓽ ꓙꓳ꓾” ꓐꓰ ꓡꓴ-ꓔꓷ ꓡꓰ ꓒꓳꓹ ꓖꓶ_ ꓡꓳ꓿ 
	ꓮꓸ ꓫꓵꓽ ꓟꓽ ꓥ ꓟ ꓒꓳꓹ ꓒꓶꓽ ꓡꓯꓸ ꓤ ꓕꓲ ꓣꓳ ꓑꓶ ꓓꓴ ꓒꓳꓹ ꓒꓶꓽ ꓙꓵꓽ ꓪ ꓒꓲꓼ ꓬꓰ ꓡ_ ꓟ ꓔꓯ ꓬꓲ ꓪ ꓙ ꓫꓸ_ ꓡꓳ꓿ ꓡꓴ-ꓔꓷ ꓫ ꓕꓱ ꓘꓶꓽ ꓗꓪ ꓘꓶꓽ ꓘꓹ ꓟ꓾ ꓚꓲ ꓛꓬ ꓐꓱ ꓶ ꓙꓲꓻ ꓖꓴ ꓧꓪꓺ_ ꓟ_ ꓐꓰ ꓥꓶꓺ_ ꓟ ꓔꓯꓺ ꓐꓬꓱꓽ ꓔꓯ ꓡꓳꓸ ꓟꓽ ꓟꓳ꓿ ꓞꓳ ꓜꓴꓻ ꓔꓯ ꓫ ꓕꓱ_ ꓟ ꓗꓪ ꓬꓲ ꓠꓬ ꓙꓲ-ꓢꓴ ꓢꓲꓺ ꓤ ꓟꓬꓱꓺ ꓓꓳꓽ_ ꓔꓯ ꓫꓺ ꓒꓵꓽ ꓢꓲ꓾ ꓟꓽ ꓛꓱꓽ ꓟꓽ ꓷꓹ ꓢꓲꓺ ꓡꓲꓺ ꓡꓲꓺ_ ꓐꓰ ꓫ ꓕꓱ_ ꓡꓳ꓿ ꓬꓲ ꓠꓬ ꓚꓲ ꓛꓬ ꓔꓯ ꓟꓽ ꓡꓳꓸ꓾ ꓒꓳꓹ ꓒꓶꓽ ꓪꓴꓸ ꓓꓵ ꓣꓱꓽ ꓢꓴ_ ꓐꓰ ꓪ ꓔꓲ ꓔꓯ_ ꓟꓲ ꓟꓽ ꓡꓳꓸ꓾ ꓮ ꓙꓵꓽ ꓟ ꓪꓴꓸ ꓗꓪ ꓪ ꓠꓬꓲ ꓖꓴ ꓡꓰ_ ꓟ ꓪꓴ-ꓢ ꓔꓯ ꓡꓳꓸ ꓔ_ ꓡꓳ꓿ ꓬꓲ ꓚꓲ ꓛꓬ ꓠꓬ ꓪꓴ-ꓢ ꓒꓬꓱꓽ ꓕꓯ ꓗꓪ ꓔꓬ ꓡꓳ꓾ ꓐꓰ ꓬꓲ ꓚꓲ ꓛꓬ ꓘꓳ ꓣꓴ ꓔ_ ꓡꓳ꓿ ꓪꓴ-ꓢ ꓠꓬ ꓬꓲ_ ꓐꓰ ꓕꓲ ꓪꓺꓼ ꓔꓬ ꓠꓬꓲ꓾ ꓬꓲ ꓫ ꓕꓱ ꓘꓶꓽ ꓮ ꓙꓵꓽ ꓠꓬ ꓗꓴꓷꓼ ꓙꓵꓽ ꓢꓴ ꓐꓴ ꓠꓲꓹ ꓟ ꓔꓯ ꓗꓸ ꓬꓯꓼ ꓗꓷ_ ꓡꓳ꓿ 
	ꓡꓴ-ꓔꓷ ꓬꓲ ꓬꓰ_ ꓟ ꓟꓬꓱꓽ ꓠꓬ ꓔꓱꓹ ꓜꓳꓽ_ ꓟ ꓥ ꓟ ꓔꓯ ꓪ ꓔꓲ ꓫꓵꓽ ꓐꓴ ꓮꓽ ꓟꓬꓹ ꓡꓰ ꓘꓳ ꓣꓴ_ ꓡꓳ꓿ ꓠꓱꓸ ꓐꓯ ꓡ ꓞꓳ ꓐꓴ ꓠꓬ ꓦꓬ ꓠꓬꓲ ꓖꓳ ꓟ ꓗꓪ ꓡꓴ-ꓔꓷ ꓬꓰ_ ꓟ ꓟꓬꓱꓽ ꓔꓯ ꓟꓽ ꓘꓳ ꓣꓴ ꓥ_ ꓟꓲ꓾ ꓗꓸ ꓠꓯ ꓟ ꓦꓬ ꓠꓬꓲ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓟꓬꓱꓽ ꓗꓪ ꓠꓽ꓾ ꓬꓲ ꓪ ꓥ_ ꓟꓲ ꓠꓲꓹ ꓪꓴꓽ ꓪꓴꓽ_ ꓐꓰ ꓡꓴ-ꓔꓷ ꓔꓯ ꓔꓳꓹ ꓙ ꓡ_ ꓡꓳ꓿
	ꓗꓴꓷꓼ ꓙꓵꓽ ꓜꓴ ꓗꓪ ꓔꓺ ꓢꓴ ꓕꓲ ꓣꓳ ꓥ ꓟ ꓒꓯ-ꓓꓯ-ꓤ-ꓘꓶ (FREDERICK) ꓠꓬ ꓡꓴ-ꓔꓷ ꓡꓰ ꓚꓺ ꓟꓸ ꓖꓶ_ ꓟ ꓔꓯ ꓑ ꓙ ꓠꓬꓲ ꓢꓴ ꓥ ꓡꓳ꓿ ꓮ ꓟꓶ ꓠꓽ ꓡꓴ-ꓔꓷ ꓬꓲ ꓠꓲꓹ ꓪꓴꓽ ꓠꓲꓹ ꓕꓶꓻ_ ꓟ ꓔꓯ ꓗꓹ ꓛꓲ ꓠꓲꓹ ꓒꓴ ꓒꓴ_ ꓐꓰ ꓡꓳꓸ ꓟꓳ ꓪ ꓡꓰ ꓠꓬꓲ꓾ ꓬꓲ ꓠꓬ ꓡꓴ-ꓔꓷ ꓕꓲ ꓛꓱꓽ ꓗꓪ ꓦꓰꓼ ꓔ ꓢꓲ꓾ ꓬꓲ ꓔꓯ ꓔꓺ ꓙ ꓠꓹ ꓟ ꓓꓵꓽ ꓙ ꓞꓷꓹ ꓗꓷ_ ꓡꓳ꓿ ꓖꓳ ꓟ_ ꓡꓰꓽ ꓟꓽ ꓞꓲ꓾ ꓒꓳꓹ ꓒꓶꓽ ꓪꓴꓸ ꓓꓵ ꓣꓱꓽ ꓢꓴ_ ꓐꓰ ꓘꓴ ꓜꓲ ꓞꓳ ꓪꓴꓸ ꓓꓵ ꓣꓱꓽ ꓢꓴ ꓐꓴ_ ꓐꓰ ꓪ ꓔꓲ ꓐꓴ ꓣꓱꓽ ꓬꓰ_ ꓟ ꓟꓬꓱꓽ ꓔꓯ ꓠꓬ ꓔꓱꓹ ꓚꓵꓺ_ ꓟ ꓬꓲ ꓪꓽ ꓠꓬꓲ_ ꓟ ꓡꓰ ꓬꓲꓸ ꓖꓳꓽ ꓗꓷ ꓡꓰ ꓝꓲ_ ꓡꓳ꓿
	ꓒꓳꓹ ꓒꓶ ꓝꓲ ꓓꓴ ꓠꓬ ꓡꓴ-ꓔꓷ ꓫ ꓕꓱ ꓘꓶꓽ ꓑꓶ ꓓꓴ ꓒꓬꓱꓼ ꓡ ꓠ ꓗꓹ ꓟ ꓙꓲ ꓣꓴꓽ ꓓꓴ ꓔꓯ ꓢꓷꓸ ꓔ ꓠꓬꓲ꓾ ꓡꓴ-ꓔꓷ ꓬꓲ ꓬꓰ_ ꓟ ꓟꓬꓱꓽ ꓔꓯ ꓐꓬꓺ ꓡꓰ ꓝꓲ ꓠꓹ ꓟ ꓐꓱ ꓶ꓾ ꓚꓲ ꓛꓬ ꓐ ꓡ_ ꓟ ꓟꓬ ꓛꓲ ꓢꓯꓼ ꓕꓵꓼ ꓠꓹ ꓟ ꓓꓵ ꓙ ꓞꓷꓹ ꓗꓷ_ ꓡꓳ꓿ ꓖꓳ ꓡꓱ ꓢꓲ ꓝꓲ ꓓꓴ ꓖꓳ ꓕꓲ ꓣꓳ ꓠꓬ ꓞꓲꓼ ꓣꓳ_ ꓟ ꓪ ꓔꓲ ꓔꓯ ꓙꓰ ꓢꓲ꓾ ꓒꓳꓹ ꓒꓶꓽ ꓤ ꓕꓱ ꓕꓲ ꓣꓳ ꓑꓶ ꓓꓴ ꓣꓳ-ꓟ_ ꓐꓰ ꓙ ꓡꓯ ꓘꓳ ꓚꓱꓹ ꓐꓬꓺ ꓡꓰ ꓢꓲ꓾ ꓣꓳ-ꓟ ꓡꓰ ꓔꓳꓹ ꓙ_ ꓟ_ ꓟꓲ ꓠꓽ ꓡꓰ_ ꓐꓰ ꓗꓹ ꓡꓳ꓾ ꓐꓰ꓾ ꓫ ꓕꓱ ꓚꓱꓹ ꓢꓷꓸ ꓠꓲꓹ ꓣꓱꓽ ꓢꓲ ꓐꓯ ꓖꓶ_ ꓡꓳ꓿ 
	ꓖꓳ ꓡꓱ ꓠꓬꓲ ꓡꓴ-ꓔꓷ ꓡꓰ ꓒꓳꓹ ꓖꓶ ꓗꓷ ꓗ ꓠꓯ ꓕꓲꓽ ꓠꓬꓲ ꓗꓪ ꓪ ꓔꓲ ꓛꓬꓸ-ꓢꓶꓽ ꓡꓰ ꓬꓲ ꓠꓬ ꓣꓳ-ꓟ ꓙꓵꓻ ꓚꓱꓹ ꓔꓯ ꓡꓯ ꓫꓵ ꓫꓺ ꓒꓵꓽ ꓔ_ ꓥꓳ꓾ ꓐꓰ ꓗꓴꓷꓼ ꓙꓵꓽ ꓜꓴ ꓒꓬꓱꓽ ꓕꓯ ꓗꓪ ꓐꓯ ꓒꓬꓱꓺ ꓗꓷ_ ꓡꓳ꓿ “ꓡꓴ-ꓔꓷ ꓐꓰ ꓬꓲ ꓗꓸ ꓠꓯ ꓛꓳ ꓢꓴ ꓐꓴ ꓔꓯ ꓒꓰꓺ ꓗꓷ_ ꓠꓹ ꓟ꓾ ꓗꓽ ꓔ ꓠꓹ ꓟ_ ꓐꓰ ꓔꓳꓹ ꓠꓹ ꓟ ꓐꓱ ꓶ  ꓮꓽ ꓟꓬꓹ ꓚꓱꓹ ꓗꓪ ꓐꓰ ꓢꓯꓼ ꓕꓵꓼ_ ꓥꓳ꓿ ꓥꓪ ꓙꓵꓽ ꓪ ꓠꓯꓸ ꓘꓪ ꓗꓪ ꓟ ꓗꓴꓷꓼ ꓐꓴ_ ꓐꓰ꓾ ꓥꓪ ꓔꓯ ꓙꓳ_ ꓟ ꓐꓳꓺ ꓶꓼ_ ꓐꓰ꓾ ꓥꓪ ꓫꓵꓽ ꓥꓪ ꓧꓪꓺ_ ꓐꓰ꓾ ꓥꓪ ꓖꓳ ꓓꓱꓽ_ ꓐꓰ ꓥꓪ ꓫꓵꓽ_ ꓐꓰ꓾ ꓥꓪ ꓕꓲ ꓶꓻ ꓟꓬꓺ ꓡꓱꓸꓼ ꓮ ꓙꓵꓽ ꓠꓬ ꓡꓴ-ꓔꓷ ꓔꓯ ꓔꓳꓹ_ ꓟ ꓟꓬꓱꓽ ꓐꓱ ꓶ ꓔꓲꓺ ꓖꓶ_ ꓥꓳ꓾” ꓐꓰ ꓪ ꓔꓲ ꓡꓰ ꓐꓯ_ ꓡꓳ꓿ ꓬꓲꓸ_ ꓡꓰꓽ꓾ ꓡꓴ-ꓔꓷ ꓔꓯ ꓠꓬ ꓙ ꓖꓴ ꓗꓪ ꓮꓸ ꓫꓵꓽ ꓟꓽ ꓘꓳ ꓟꓽ ꓟꓳ ꓠꓹ ꓟ ꓬꓲ ꓚꓲ ꓛꓬ ꓦꓲꓻ ꓗꓪ ꓧꓳꓽ ꓦ ꓖꓶ ꓬꓰ ꓠ ꓗ_ ꓡꓳ꓿ ꓮ ꓡꓲꓳ ꓐꓯ_ ꓠꓬ ꓔꓺ ꓙ ꓕꓵꓼ ꓪ ꓕꓳ ꓶ ꓔꓯ ꓠꓽ ꓒꓵꓽ ꓠ ꓗ_ ꓡꓳ꓾ ꓐꓰ ꓪ ꓔꓲ ꓡꓰ ꓡꓯ ꓫꓵ ꓐꓯ_ ꓡꓳ꓿

ꓡꓴ-ꓔꓷ ꓢꓯꓼ ꓟꓬ ꓐꓱ ꓶ ꓙꓲꓻ ꓣꓴꓽ ꓓꓴ ꓙꓳ_ ꓟ

	ꓡꓴ-ꓔꓷ ꓔꓯ ꓔꓺ ꓙ ꓓꓴ ꓟꓽ ꓖꓶ ꓠꓹ ꓟ ꓒꓳꓹ ꓒꓶꓽ ꓝꓲ ꓓꓴ ꓐꓴ ꓡꓰ ꓓꓰꓽ_ ꓡꓳ꓿ “ꓣ-ꓠꓲ ꓠꓯ ꓬꓲꓻ ꓠꓬ ꓗꓳꓸ ꓗꓷ ꓟ ꓕꓲ ꓦꓬꓻ ꓘꓳꓼ ꓕꓯ ꓬꓳ-ꓦ-ꓢꓶ ꓪꓳꓽ ꓔꓳꓺ ꓘꓴꓽ ꓦ ꓔꓯ ꓘꓳ ꓣꓴ ꓗꓷ ꓟ_ ꓡꓰ ꓐꓰ ꓮ ꓟꓶ ꓥ_ ꓟꓲ ꓡꓴ-ꓔꓷ ꓪꓳꓽ ꓔꓳ ꓘꓴꓽ ꓦ ꓔꓯ ꓘꓳ ꓣꓴ ꓠꓲꓹ ꓒꓴ ꓔꓬ_ ꓡꓳ꓾” ꓐꓰ ꓬꓲ ꓪ ꓐꓯ_ ꓢꓰꓽ ꓡꓳ꓿ ꓪ ꓔꓲ ꓫꓵꓽ ꓐꓴ ꓠꓽ ꓬꓲ ꓪ ꓚꓲ ꓛꓬ ꓠꓬ ꓡꓴ-ꓔꓷ ꓔꓯ ꓛꓴꓽ ꓙꓳ ꓢꓴ ꓥ ꓡꓳ꓾ ꓐꓰ ꓘꓳ ꓣꓴ ꓔ ꓥ_ ꓟꓲ꓾ ꓒꓳꓹ ꓒꓶꓽ ꓝꓲ ꓓꓴ ꓐꓴ ꓡꓰ ꓑ ꓫꓬ ꓐꓴ ꓟꓲ ꓙꓬ ꓗꓪ ꓖꓼ ꓟꓽ ꓔꓱꓹ ꓔꓱꓹ ꓫ ꓕꓱ_ ꓟ ꓔꓯ ꓔꓳꓹ_ ꓡꓳ꓿  ꓪ ꓔꓲ ꓫꓵꓽ ꓐꓴ ꓡꓰ ꓬꓳ-ꓦ-ꓢꓶ ꓫꓵꓻ_ ꓟ ꓗꓪ ꓐꓰ ꓝꓸ ꓩꓴ ꓡ_ ꓟ ꓫ ꓙꓵ ꓟꓷꓼ ꓙꓵꓻ ꓓꓴ ꓔꓯ ꓟꓰꓹ ꓟꓸ ꓖꓶ ꓢꓲ꓾ ꓙꓬ-ꓟꓶ-ꓠꓲ ꓗꓴꓷꓼ ꓗꓪ ꓖꓳ ꓡꓱ ꓫꓵꓽ ꓫ ꓙꓵꓻ ꓟꓷꓼ ꓙꓵꓻ ꓓꓴ ꓝꓮꓲ ꓬꓯꓼ ꓡ ꓝꓲ ꓠꓲꓹ ꓟꓽ ꓫꓵꓺꓳ꓾ ꓐꓰ ꓐꓯ_ ꓡꓳ꓿ 
	ꓖꓳ ꓕꓯ ꓪ ꓔꓲꓸ ꓫꓵꓽ ꓐꓴ ꓡꓰ꓾ “ꓮꓽ ꓧꓪꓹ ꓟꓬꓱꓺ ꓓꓳꓽ_ ꓐꓰ ꓙꓵꓻ ꓠꓲꓹ ꓒꓲꓼ ꓬꓰ_ ꓕꓯ꓾ ꓬꓲ ꓪ ꓠꓬ ꓪ ꓔꓲ ꓫꓵꓽ ꓐꓴ ꓠꓯꓸꓼ ꓗꓪ ꓫꓸ ꓑꓬ ꓖꓴ ꓧꓪꓺ ꓙꓲꓽ ꓙꓳ_ ꓡꓳ꓾” ꓐꓰ ꓐꓯ ꓢꓲ꓾ ꓒꓳꓹ ꓒꓶꓽ ꓝꓲ ꓓꓴ ꓐꓴ ꓔꓯ ꓒꓳꓹ ꓖꓶ_ ꓡꓳ꓿ ꓢ-ꓖ-ꓢꓶ-ꓟ ꓡꓰ ꓬꓳ-ꓦ-ꓢꓶ ꓔꓯ ꓬꓰ ꓖꓶ_ ꓟ_ ꓡꓰ ꓐꓰ ꓡꓴ-ꓔꓷ ꓔꓯ ꓬꓰ ꓖꓶ ꓠꓹ ꓟ ꓒꓳꓹ ꓒꓶꓽ ꓡ ꓞꓳ ꓐꓴ ꓡꓰ ꓪ ꓔꓲ ꓛꓬꓸ-ꓢꓶꓽ ꓔꓯ ꓡꓵꓹ ꓔꓴꓺ ꓖꓶ_ ꓡꓳ꓿ ꓢ-ꓖ-ꓢꓶ-ꓟ ꓠꓬ ꓚꓲ ꓛꓬ ꓪꓵꓼ ꓘꓶꓽ ꓔꓯ ꓒꓳꓹ ꓢꓴ ꓥ ꓡꓳ꓾ ꓐꓰ꓾ ꓬꓳ-ꓦ-ꓢꓶ ꓡꓰ ꓞꓳ ꓜꓴ ꓞꓳ ꓟꓯꓼ ꓒꓬꓱꓽ ꓕꓯ ꓗꓪ ꓐꓯꓸ ꓟꓸ ꓖꓶ ꓢꓲ꓾ ꓢ-ꓖ-ꓢꓶ-ꓟ ꓔꓯ ꓫ ꓔꓳ ꓡꓰ ꓝꓲ_ ꓟ ꓔꓯ ꓪ ꓔꓲ ꓛꓬꓸ-ꓢꓶꓽ ꓓꓵꓽ ꓙ ꓛꓲ ꓡ ꓢꓲ ꓠꓬꓲ꓾ “ꓥꓪ ꓠꓽ ꓢ-ꓖ-ꓢꓶ-ꓟ_ ꓡꓰ ꓐꓰ ꓫ ꓔꓳꓺ ꓓꓴ ꓔꓳꓹ ꓜꓳꓽ ꓠꓲꓹ ꓟꓽ ꓫꓵ꓾” ꓐꓰ ꓐꓯ_ ꓡꓳ꓿
	ꓖꓳ ꓡꓱ ꓥ_ ꓟꓲ ꓪ ꓔꓲ ꓛꓬꓸ-ꓢꓶꓽ ꓠꓬ ꓡꓴ-ꓔꓷ ꓡꓰ ꓐꓯ ꓟꓸ ꓖꓶ ꓡ_ ꓟ ꓔꓱꓹ ꓚꓵꓺ_ ꓟ ꓔꓯ ꓟꓬ ꓒꓴ ꓒꓴ ꓔꓳꓹ_ ꓡꓳ꓿ ꓬꓲ ꓠꓬ ꓡꓲꓽ ꓤ ꓒꓰꓼ ꓤ ꓔꓯ ꓟꓽ ꓡꓳꓺ ꓗꓷ ꓐ ꓡ ꓟ ꓑꓶ ꓓꓴ ꓔꓱꓹ ꓚꓵꓺ_ ꓟ_ ꓐꓰ ꓙꓲ ꓫꓬ_ ꓟ ꓚꓱꓹ ꓗꓪ  ꓫꓱꓽ ꓟꓽ ꓐ ꓡ꓿ ꓬꓲ ꓮꓽ ꓒꓵꓽ ꓮ ꓑ ꓐꓴ ꓙꓵꓻ ꓚꓱꓹ ꓔꓯ ꓡꓯ ꓫꓵ ꓠꓬꓹ ꓔ ꓠꓲꓹ ꓫꓵ_ ꓡꓳ꓿ ꓖꓳ ꓟ ꓑꓶ ꓓꓴ ꓬꓲ ꓮ ꓒꓵꓽ ꓮ ꓑ ꓐꓴ ꓙꓵꓻ ꓚꓱꓹ_ ꓡꓰꓽ ꓟꓽ ꓥ ꓠꓬ꓾ ꓠꓬꓲ ꓟꓳ ꓓꓴ ꓚꓱꓹ ꓔꓯ ꓬꓲ ꓘꓳ ꓣꓴ ꓠꓲꓹ ꓟꓽ ꓫꓵ꓿ 
	ꓠꓬꓲ ꓠꓬꓲ ꓟ ꓞꓳ ꓤ ꓟꓬꓽ ꓐꓱ ꓢꓴ ꓠꓬ ꓮꓽ ꓒꓵꓽ ꓮ ꓑ ꓗꓪ ꓐꓰ ꓝꓸ ꓩꓴ ꓡ_ ꓟ ꓡꓲꓽ ꓤ ꓒꓰꓼ ꓤ ꓔꓯ ꓡꓯ ꓫꓵ ꓠꓬꓹ ꓔ ꓠꓲꓹ ꓫꓵ_ ꓡꓳ꓿ ꓬꓲ ꓪ ꓮ ꓒꓵꓽ ꓮ ꓑ ꓐꓴ ꓡꓰ ꓟꓽ ꓘꓳ ꓣꓴ ꓟ ꓪꓴ-ꓢ ꓬꓲ ꓠꓬꓲ ꓟꓳ ꓓꓴ ꓔꓯ ꓠꓬ꓾ ꓬꓲ ꓪ ꓥ_ ꓟꓲ ꓘꓳ ꓣꓴ ꓠꓲꓹ ꓟꓽ ꓫꓵ꓿ ꓔꓱꓹ ꓚꓵꓺ_ ꓟ ꓔꓯ ꓠꓬ ꓚꓲ ꓛꓬ ꓡꓰ ꓟꓽ ꓢꓲꓺ ꓣꓴ ꓢꓲ꓾ ꓓꓵꓽ ꓙ ꓞꓷꓹ_ ꓟ ꓟꓬꓱꓽ ꓗꓪ ꓮ ꓐ ꓮ ꓟ ꓐꓴ ꓔꓯ ꓪꓽ ꓪꓴꓽ ꓘꓳꓹ_ ꓟ ꓔꓯ ꓠꓽ꓾ ꓪꓴ-ꓢ ꓟꓽ ꓠꓲꓹ ꓒꓴ꓿ ꓠꓬꓲ ꓠꓬꓲ ꓪꓴ-ꓢ ꓐꓯ ꓘꓶꓽ ꓗꓪ ꓐꓰ ꓣꓳꓽ ꓔꓯ ꓣꓳꓺ ꓖꓶ ꓔꓬ ꓟ ꓠꓬꓲ ꓟꓳ ꓓꓴ ꓔꓯ ꓘꓳ ꓣꓴ ꓠꓹ ꓟ ꓠꓽ꓾ ꓣꓳ ꓶꓻ ꓥ ꓡꓳ꓿ 
	ꓪꓴ-ꓢ ꓠꓬ ꓡꓴ-ꓔꓷ ꓔꓯ ꓣꓱꓽ ꓢꓲ꓾ ꓙꓬ-ꓟꓶ-ꓠꓲ ꓗꓪ ꓟ ꓪ ꓔꓲ_ ꓐꓰ ꓪ ꓔꓲꓸ ꓫꓵꓽ ꓐꓴ ꓔꓯ ꓫ ꓕꓱ ꓔꓬ_ ꓡꓳ꓿ ꓢꓲ-ꓫꓬ-ꓟ-ꓦ ꓠꓬ ꓗꓴꓷꓼ ꓙꓵꓽ ꓜꓴꓻ ꓜꓲꓼ ꓓꓴ ꓗꓪ ꓜꓲꓼ ꓛꓲ ꓡ ꓢꓴ ꓔꓯ ꓫ ꓕꓱ ꓢꓲ ꓓꓰꓽ ꓔꓬ_ ꓡꓳ꓿ ꓮꓽ ꓠꓱ ꓟ ꓒꓲ-ꓡ ꓪ ꓔꓲ_ ꓡꓰ ꓐꓰ ꓪ ꓔꓲ ꓛꓬꓸ-ꓢꓶꓽ ꓥ_ ꓟꓲ ꓟꓲ ꓠꓯ ꓒꓴ ꓤ ꓫꓵꓺ ꓤ ꓗꓸ ꓠꓯꓸ ꓖꓼ ꓢꓲ꓾ ꓔꓱꓹ ꓚꓵꓺ_ ꓟ ꓬꓲ ꓠꓬꓲ ꓟꓳ ꓓꓴ ꓔꓯ ꓡꓳꓺ ꓩꓴ ꓗꓷ ꓠꓹ ꓟ ꓓꓵꓽ ꓙ ꓞꓷꓹ ꓗꓷ_ ꓡꓳ꓿ (ꓬꓳ 15ꓽ22ꓼ ꓝꓲ 24ꓽ25ꓼ 26ꓽ28)ꓸ
	ꓡꓴ-ꓔꓷ ꓔꓯ ꓟꓽ ꓔꓱꓹ ꓟ ꓬꓰ ꓖꓶ ꓠꓹ ꓟ ꓘꓳ ꓫꓱ ꓫꓱ_ ꓗꓪ ꓖꓪ ꓙꓱ ꓡꓯ ꓘꓳ ꓔ ꓟ ꓚꓴꓽ ꓬꓲꓹ ꓔꓯ ꓐꓯ ꓒꓬꓱꓺ ꓗꓷ ꓟ ꓑꓶ ꓓꓴ꓾ ꓕꓲ ꓡꓳ ꓒꓱ ꓡꓱꓸꓼ ꓔꓯ ꓷꓹ ꓡꓵꓺ ꓡꓰ ꓝꓲ_ ꓡꓳ꓿ ꓣꓳ-ꓟ ꓘꓴ ꓜꓲꓼ ꓞꓳ ꓬꓲ ꓪ ꓖꓳꓼ ꓠꓲꓹ ꓔꓯ ꓢꓷ ꓔ ꓢꓴ ꓡꓴ-ꓔꓷ ꓬꓲ ꓛꓳ ꓒꓯꓹ ꓐꓴ ꓠꓬ꓾ ꓡꓴ-ꓔꓷ ꓔꓯ ꓢꓰꓼ ꓙꓲꓽ ꓟꓽ ꓙꓳ꓾ ꓐꓰ ꓘꓳ ꓣꓴ ꓔ_ ꓡꓳ꓿ ꓪ ꓔꓲ ꓠꓯꓸ ꓘꓪ ꓗꓪ ꓟ ꓙꓵꓽ ꓢꓲꓽ ꓒ ꓐꓴ ꓠꓬ ꓡꓴ-ꓔꓷ ꓔꓯ ꓔꓺ ꓙ ꓠꓹ ꓟ ꓙ ꓟꓳ ꓘꓶ ꓖꓶ_ ꓡꓳ꓿ ꓦꓲꓻ ꓗ ꓘꓶꓽ_ ꓐꓰ ꓞꓳ ꓤ ꓜꓲꓼ ꓔꓶꓸ ꓗꓪ ꓐꓯ ꓑꓶꓺ ꓕꓳ ꓶ ꓥꓳꓸ ꓔ ꓟ ꓔꓯ ꓡꓳꓸ ꓟꓳ_ ꓡꓳ꓿ ꓕꓲ ꓐꓱ ꓟ ꓠꓬ ꓡꓴ-ꓔꓷ ꓔꓯ ꓔꓳꓹ_ ꓟ ꓕꓳ ꓶ ꓥ ꓢꓲ꓾ ꓕꓲ ꓐꓱ ꓟ ꓠꓽ ꓡꓴ-ꓔꓷ ꓔꓯ ꓢꓯꓼ ꓖꓶ_ ꓟ ꓕꓳ ꓶ ꓥ ꓡꓳ꓿ ꓐꓯ ꓑꓶꓺ ꓕꓳ ꓶ ꓕꓲꓽ ꓒꓬꓽ ꓗꓪ꓾ “ꓞꓲꓼ ꓣꓳꓺ ꓢꓴ ꓡꓰ ꓪ ꓔꓲꓸ ꓣꓱꓽ_ ꓟ ꓟꓵꓽ ꓠꓽ꓾ ꓫ ꓙꓵꓻ_ ꓥꓳ꓾” ꓐꓰ ꓐꓳꓺ ꓔ_ ꓡꓳ꓿ (ꓟꓸ ꓟꓲ ꓚꓺ ꓒ 10ꓽ16)꓿ ꓡꓴ-ꓔꓷ ꓔꓯ ꓟꓽ ꓔꓱꓹ ꓟ ꓬꓰ ꓖꓶ_ ꓟ ꓗꓪ ꓐꓰ ꓗꓴꓷꓼ ꓢꓲꓺ ꓡꓲ ꓚꓱꓹ_ ꓐꓰ ꓪ ꓔꓲ ꓙꓵꓽ ꓪ ꓔꓯ ꓥ_ ꓟꓲ ꓠꓻ ꓡꓰ ꓝꓲ ꓐ ꓡ_ ꓡꓳ꓾ ꓐꓯ_ ꓟ ꓔꓯ ꓡꓴ-ꓔꓷ ꓔꓯ ꓔꓳꓹ ꓙ ꓢꓴ ꓑ ꓫꓬ ꓐꓴ ꓬꓲ ꓪ ꓠꓲꓹ ꓡꓱꓻ_ ꓟ ꓠꓲꓹ ꓟ ꓡꓰ ꓟꓳꓸ ꓖꓶ ꓓꓳ ꓡ ꓢꓲ꓾ ꓪ ꓔꓲ_ ꓐꓰ ꓫꓵꓽ ꓪꓴ ꓫꓬꓹ ꓜꓴꓻ ꓐꓴ ꓥ_ ꓟꓲ ꓖꓳ ꓟ ꓔꓯ ꓙ ꓜꓲꓼ ꓡꓰ_ ꓡꓳ꓿ 
	ꓢ-ꓫꓳ-ꓠꓲ ꓗꓪ ꓟ ꓒ-ꓤꓷ-ꓓ-ꓬꓲ ꓠꓬ ꓡꓴ-ꓔꓷ ꓐꓰ ꓗꓴꓸ ꓙꓲ ꓙꓳ ꓢꓲ ꓬꓲ ꓠꓲꓹ ꓟ ꓔꓯ ꓮꓽ ꓘꓶꓸ ꓤꓺ ꓟꓳ ꓢꓲ ꓑꓲꓸ ꓔ ꓥ_ ꓟꓲ꓾ ꓡꓴ-ꓔꓷ ꓔꓯ ꓟꓽ ꓠꓽ ꓠꓽ ꓔꓺ ꓙ_ ꓡꓳ꓿ ꓡꓴ-ꓔꓷ ꓔꓯ ꓛꓴꓽ ꓙꓳ ꓢꓴ ꓬꓲ ꓪ ꓘꓳ ꓫꓱ ꓫꓱ_ ꓐꓰ ꓣꓱꓽ ꓬꓰ ꓔꓬ ꓟ ꓟꓬꓱꓽ ꓔꓯ ꓬꓲꓸ ꓡꓳꓸ ꓔꓬ_ ꓡꓳ꓿ ꓖꓳ ꓡꓱ ꓥ_ ꓟꓲ ꓞꓳ ꓤ ꓮꓽ ꓟꓬꓹ ꓠꓬ ꓡꓴ-ꓔꓷ ꓔꓯ ꓠꓲꓹ ꓠꓵ ꓫꓱꓸ ꓤ_ ꓟ ꓬꓲ ꓪ ꓠꓲꓹ ꓟ ꓔꓯ ꓟꓽ ꓑꓲꓸ ꓔ꓿ “ꓟꓸ ꓒ ꓓꓽ ꓟ ꓬꓲꓸ ꓦꓲꓻ ꓗꓳꓹ ꓗꓪ ꓠꓬ ꓬꓲ ꓔꓯ ꓔꓱꓹ ꓠꓬꓲ ꓡ ꓢꓴ ꓪꓰ ꓤꓽ_ ꓡꓰꓽ ꓐꓲꓺ ꓞꓹ_ ꓡꓳ꓾” ꓐꓰ꓾ ꓢꓶ-ꓑ-ꓡ-ꓔꓲ ꓟꓬꓱꓺ ꓔ ꓢꓴ ꓕꓲ ꓣꓳ ꓡꓰ ꓕꓳ ꓶ ꓐꓳꓺ ꓔ ꓟ ꓙꓳ_ ꓡꓳ꓿ ꓡꓴ-ꓔꓷ ꓬꓲ ꓙꓵꓻ ꓚꓱꓹ ꓔꓯ ꓟꓽ ꓘꓳ ꓣꓴ ꓢꓴ ꓐꓴ ꓥ_ ꓟꓲ꓾ ꓚꓲ ꓛꓬ ꓦꓰꓽ ꓠꓲꓹ ꓔꓯ ꓔꓳꓹ_ ꓟ ꓕꓯ ꓢꓲ ꓠꓽ꓾ ꓫꓵꓻ_ ꓟ ꓠꓬ ꓪ ꓜꓲ ꓙꓲ_ ꓡꓳ꓾ ꓐꓰ ꓐꓯ_ ꓟ ꓡꓴ-ꓔꓷ ꓘꓳ ꓣꓴ ꓚꓱꓹ ꓔꓯ ꓟꓬꓱꓺ ꓓꓳꓽ ꓟꓽ ꓖꓶꓽ꓾ ꓐꓰ ꓔꓬ ꓟꓽ ꓐ ꓡ꓿ 
	ꓖꓳ ꓡꓱ ꓠꓬꓲ ꓡꓴ-ꓔꓷ_ ꓐꓰ ꓣꓳ-ꓟ ꓢꓳꓺ ꓠꓬꓲꓽ ꓗꓴꓸ ꓚꓸꓼ ꓗꓪ ꓧꓳꓹ ꓡꓰ ꓠꓹ ꓟ ꓐꓱ ꓶ ꓮꓽ ꓘꓶꓸ ꓢꓯꓼ ꓕꓵꓼ_ ꓡꓳ꓿ ꓘꓴ ꓜꓲ ꓞꓳ_ ꓐꓰ ꓫꓵꓽ ꓪꓴ ꓫꓬꓹ ꓜꓴꓻ ꓔꓯ ꓔꓳꓹ ꓢꓲ꓾ ꓚꓲ ꓛꓬ ꓠꓲꓹ ꓫꓵ_ ꓟ_ ꓡꓰ ꓐꓰ ꓡꓯ ꓫꓵ ꓬꓰ ꓔꓬ ꓐꓭ ꓕꓯ꓾ ꓡꓴ-ꓔꓷ ꓔꓯ ꓠꓬ ꓗꓴꓷꓼ ꓗꓪ ꓐꓰ ꓖꓼ ꓓꓳ ꓗꓷ ꓢꓲ ꓔꓺ ꓙ ꓢꓴ ꓟꓽ ꓙꓳ ꓗꓷ ꓡꓰ ꓝꓲ_ ꓥꓳ꓾ ꓐꓰ ꓪ ꓔꓲ ꓡ ꓞꓳ ꓐꓴ ꓡꓰ ꓐꓯ_ ꓡꓳ꓿ ꓖꓳ ꓡꓱ ꓢꓲ ꓪ ꓔꓲꓸ ꓡꓰ ꓐꓯ ꓞꓷꓹ ꓖꓶ ꓡ_ ꓟ ꓔꓯ ꓓꓽ ꓔꓳꓹ ꓠꓹ ꓟ ꓡꓴ-ꓔꓷ ꓔꓯ ꓢꓯꓼ ꓖꓶꓽ_ ꓡꓳ꓿ ꓖꓳ ꓡꓱ ꓬꓰ ꓢꓲ_ ꓡꓰꓽ ꓡꓴ-ꓔꓷ ꓠꓬ ꓙꓳꓺ ꓓꓴ ꓗꓪ ꓐꓰ ꓡꓲꓹ ꓗꓷ ꓓ_ ꓟ ꓥ ꓡꓳ꓿ ꓖꓳ ꓕꓯ ꓡꓴ-ꓔꓷ ꓡꓰ꓾ “ꓪ ꓔꓲ_ ꓐꓰ ꓪ ꓔꓲ ꓫꓵꓽ ꓐꓴ_ ꓗꓪ ꓐꓰ ꓮꓸ ꓓꓲꓽ ꓱꓺ ꓓꓰꓺ_ ꓟ ꓙꓲ-ꓢꓴ ꓢꓲ ꓤ ꓗꓪ ꓛꓲ꓾ ꓮꓽ ꓟ ꓡꓰ ꓥꓪ ꓚꓺ ꓟꓸ ꓖꓶ_ ꓟ ꓟꓸ ꓟꓲ ꓔꓯ ꓢꓲ ꓫꓬ ꓕꓳ ꓶ_ ꓐꓰ ꓔꓯꓺ ꓠꓬꓲ ꓢꓲ ꓐꓯ ꓞꓷꓹ ꓡ_ ꓕꓯ ꓠꓽ꓾ ꓥꓪ ꓠꓲꓹ ꓒꓴꓻ_ ꓡꓳ꓿ ꓞꓳ ꓤ ꓮꓽ ꓙꓵ ꓠꓬ ꓪꓴ-ꓢ ꓐꓯ ꓘꓶ ꓔꓯ ꓠꓺ ꓡꓳꓸ ꓛꓳ ꓫꓱꓽ_ ꓟ_ ꓡꓰꓽ ꓟꓽ ꓥ ꓕꓯ ꓠꓽ꓾ ꓠꓱꓸ ꓐꓯ ꓮꓸ ꓫꓵꓽ_ ꓟꓲ ꓬꓰ ꓙꓵꓽ ꓪ ꓟꓽ ꓙꓳ꓾” ꓐꓰ ꓒꓳꓹ ꓖꓶ_ ꓡꓳ꓿ 
	ꓝꓮꓲ꓾ “ꓥꓪ ꓐꓱ ꓶ ꓙ ꓖꓶ ꓔ ꓟ ꓥꓪ ꓔꓯ ꓔꓺ ꓙ ꓓꓴ ꓔꓯ ꓥ_ ꓟꓲ ꓥꓪ ꓡꓳꓺ ꓩꓴ ꓗꓷ ꓐ ꓡ_ ꓡꓳ꓿ ꓥꓪ ꓖꓳ ꓓꓱꓽ_ ꓐꓰ ꓥꓪ ꓢꓯꓼ ꓟꓬ ꓔꓯ ꓠꓬ ꓪ ꓔꓲ ꓡꓯ ꓒꓯꓹ ꓗꓪ ꓡꓯ ꓙꓱ ꓔ ꓟ ꓕꓯ ꓢꓲ꓾ ꓪꓴ-ꓢ ꓔꓯ ꓡꓯ ꓙꓱ_ ꓥꓳ꓾” ꓐꓰ ꓠꓱꓸ ꓐꓯ ꓓꓰꓽ ꓕꓳ ꓶ ꓕꓲ ꓚꓴꓸ ꓗꓪ ꓐꓳ ꓔ_ ꓡꓳ꓿ ꓐꓯ ꓟꓴ ꓫꓬꓹ ꓜꓴ ꓐꓴ ꓠꓬ ꓪꓴ-ꓢ ꓐꓯ ꓘꓶꓽ ꓔꓯ ꓛꓳ ꓢꓲ ꓫꓵꓽ ꓪꓴ ꓘꓶꓽ_ ꓥꓳ ꓐꓯ ꓕꓯ ꓠꓽ꓾ ꓡꓴ-ꓔꓷ ꓠꓬ ꓐꓯ ꓟꓴ ꓫꓬꓹ ꓜꓴ ꓐꓴ ꓘꓶꓽ ꓖꓶ ꓡ_ ꓟ ꓔꓯ ꓘꓳ ꓣꓴ ꓠꓲꓹ ꓒꓴ_ ꓟ ꓟꓳꓸ ꓖꓶ ꓓꓳ ꓡ_ ꓡꓳ꓿ “ꓢꓲ ꓫꓬ ꓕꓳ ꓶ_ ꓐꓰ ꓙꓵꓻ ꓠꓲꓹ ꓔꓯ ꓛꓳꓻ ꓢꓲ ꓐꓯ_ ꓕꓯ꓾ ꓙꓲ-ꓢꓴ ꓢꓲꓺ ꓤ ꓕꓲ ꓣꓳ ꓡꓰ ꓕꓲ ꓣꓳ ꓠꓬ ꓔꓳꓹ ꓙ ꓢꓴ ꓫꓬꓹ ꓫꓬꓹ ꓟꓶꓽ ꓟꓶꓽ ꓙꓳ_ ꓟ ꓒꓳꓹ ꓒꓶꓽ_ ꓐꓰ ꓕꓲꓽ ꓡꓰꓹꓼ ꓙꓲꓻ_ ꓟ ꓐꓯ ꓟꓴ ꓫꓬꓹ ꓢꓴ ꓒꓬꓱꓼ ꓡ ꓓꓻ_ ꓡꓳ꓾” ꓐꓰ ꓡꓴ-ꓔꓷ ꓡꓰ ꓐꓯ_ ꓡꓳ꓿ ꓖꓳ ꓟ ꓑꓶ ꓓꓴ ꓡꓴ-ꓔꓷ ꓔꓯ ꓛꓳꓻ ꓢꓴ_ ꓐꓰ ꓡꓴ-ꓔꓷ ꓔꓯ ꓔꓳꓹ ꓢꓴ ꓐꓴ ꓮ ꓙꓵꓽ ꓠꓬ꓾ ꓮ ꓟꓬ ꓛꓲ ꓢꓯꓼ ꓕꓵꓼ_ ꓥ_ ꓟꓲ ꓮꓸ ꓫꓵꓽ ꓙꓲꓻ ꓖꓴ ꓒꓬꓱꓼ ꓡ ꓟꓽ ꓓꓻꓳ꓾ ꓐꓯ_ ꓟ ꓔꓯ ꓢꓷ ꓡꓰ_ ꓡꓳ꓿ 
	ꓡꓴ-ꓔꓷ ꓡꓰ ꓮꓸ ꓔꓲꓸ ꓤ ꓙꓵꓺ ꓖꓶ ꓗꓷ ꓥꓳ ꓐꓯ_ ꓕꓯ꓾ ꓢ-ꓓꓯ ꓐꓰ ꓬꓲ ꓔꓯ ꓛꓳ ꓢꓴ ꓐꓴ ꓠꓬ ꓧꓪꓸ ꓡꓰ_ ꓟ ꓑꓮꓲ ꓬꓰ_ ꓥꓳ꓿ ꓖꓳ ꓡꓱ ꓥ_ ꓟꓲ ꓡꓴ-ꓔꓷ ꓠꓬ ꓟꓽ ꓒꓳꓹ ꓟꓽ ꓡꓵꓺ꓾ ꓕꓶꓻ ꓕꓶꓻ_ ꓐꓰ ꓦꓰꓼ ꓔ ꓟ ꓑꓶ ꓓꓴ꓾ ꓪꓴ-ꓢ ꓬꓲ ꓘꓴ ꓜꓲ ꓞꓳ ꓠꓬ ꓪꓳꓽ ꓔ ꓟ ꓗꓪ ꓐꓰ ꓩꓴ ꓗꓷ ꓟꓶ_ ꓡꓳ꓿ ꓚꓲ ꓛꓬ ꓓꓵꓽ ꓙ ꓞꓷꓹ ꓢꓲ ꓠꓲꓹ ꓪꓴꓽ ꓪꓴꓽ_ ꓐꓰ ꓣꓱꓽ ꓬꓰ ꓑꓶꓸ_ ꓟ ꓡꓴ-ꓔꓷ ꓕꓱ ꓕꓲ ꓣꓳ ꓑꓶ ꓓꓴ꓾ ꓬꓲ ꓕꓲ ꓝꓸ ꓟ ꓘꓴ ꓜꓲ ꓞꓳ_ ꓐꓰ ꓟꓲ ꓠꓯ ꓐꓱ ꓶ ꓙꓲꓻ ꓖꓴ ꓒꓬꓱꓼ ꓡ ꓗꓷ ꓟ_ ꓡꓰꓽ ꓟꓽ ꓞꓲ꓾ ꓡꓻ ꓠꓹ ꓤꓶꓻ ꓗꓪ ꓟ ꓞꓳ ꓤ ꓐꓴ ꓔꓯ ꓥ_ ꓟꓲ ꓙꓲꓻ ꓖꓴ ꓟꓶ ꓝꓲ_ ꓡꓳ꓿
	ꓟꓽ ꓟꓶ ꓫꓵ ꓕꓯ ꓪ ꓔꓲ ꓡꓰ ꓡꓴ-ꓔꓷ ꓔꓯ ꓦꓲꓻ ꓗꓪ ꓚꓱꓹ ꓬꓲꓼ ꓙꓰ ꓠꓹ ꓟ ꓕꓵꓼ ꓪ ꓖꓶ_ ꓡꓳ꓿ ꓖꓳ ꓡꓱ ꓕꓵꓼ ꓪ ꓖꓶ ꓗꓷ_ ꓟ_ ꓐꓰ ꓕꓲ ꓡꓰꓹꓼ꓾ ꓡꓴ-ꓔꓷ ꓔꓯ ꓐꓯ ꓞꓷꓹ ꓓꓴ ꓕꓵꓼ ꓪ ꓥ_ ꓟꓲ ꓓꓳꓺ ꓡ_ ꓡꓳ꓿ ꓬꓲ ꓬꓲꓼ ꓙꓰ ꓙ ꓖꓴ ꓠꓬ ꓝꓳꓹ ꓖꓶ ꓡ_ ꓟ_ ꓐꓰ ꓙꓲꓻ ꓣꓴꓽ ꓓꓴ ꓐꓲꓺ ꓞꓹ_ ꓥ_ ꓟꓲ꓾ ꓪꓳ-ꓟ-ꓢꓶ ꓗꓪ ꓐꓰ ꓓꓳꓺ ꓡ ꓗ ꓠꓯꓸ ꓬꓲ ꓠꓲꓹ ꓟ ꓗꓪ ꓠꓬ ꓗꓹ ꓛꓲꓽ_ ꓟ_ ꓐꓰ ꓫꓸ ꓟꓳ_ ꓟ_ ꓡꓰꓽ ꓐꓲꓺ ꓡꓰ_ ꓡꓳ꓿
	ꓪꓳ-ꓟ-ꓢꓶ ꓗꓪ ꓐꓰ ꓓꓳꓺ ꓡ ꓗ ꓠꓯ ꓡꓴ-ꓔꓷ ꓠꓬ ꓬꓲ ꓚꓲ ꓛꓬ ꓕꓶꓻ ꓕꓶꓻ_ ꓐꓰ ꓦꓰꓼ ꓔ ꓟ ꓔꓯ ꓒꓳꓹ ꓔꓳꓹ_ ꓟ_ ꓡꓰ ꓐꓰ ꓟꓽ ꓡꓳꓸ ꓓꓳ ꓡ ꓠꓹ ꓟ ꓐꓱ ꓶ ꓬꓲ ꓔꓶꓺ ꓙꓱꓼ ꓗꓶ ꓔ ꓢꓲ꓾ ꓕꓱ ꓡꓱ ꓐꓯ_ ꓡꓳ꓿ “ꓥꓪ ꓠꓬ ꓛꓵꓽ ꓔꓴꓺ_ ꓟ ꓟꓶ_ ꓥ_ ꓟꓲ꓾ ꓙ ꓘꓶꓽ_ ꓟ ꓔꓳꓹ ꓜꓳꓽ_ ꓥ_ ꓟꓲ꓾ ꓢꓯꓸ ꓔꓬ ꓥ_ ꓟꓲ꓾ ꓫꓵꓻ_ ꓥ_ ꓟꓲ꓾ ꓞꓳ ꓤ ꓐꓴ ꓦ ꓡꓱ ꓐꓳ ꓢꓲ ꓛꓳꓻ ꓫꓱꓽ ꓙꓲꓽ ꓙꓳ_ ꓟ ꓪꓴ-ꓢ ꓐꓯ ꓘꓶꓽ ꓔꓯ ꓟꓽ ꓧꓳꓹ ꓟ_ ꓡꓰꓽ ꓟꓽ ꓥ ꓠꓬ꓾ ꓠꓱꓸ ꓐꓯ ꓚꓱꓹ ꓮ ꓙꓵꓽ ꓗꓪ ꓪ ꓔꓲ ꓐꓯ ꓘꓶꓽ ꓔꓯ ꓒꓵꓽ ꓛꓳꓻ ꓠꓲꓹ ꓒꓴ_ ꓡꓳ꓿ ꓕꓲ ꓞꓲꓼ ꓕꓲ ꓑ ꓟ ꓬꓲꓸ ꓙꓲꓻ ꓖꓴ ꓐꓱ ꓶ ꓞꓳ ꓤ ꓔꓯ ꓪꓽ ꓪꓴꓽ ꓘꓳ_ ꓟ ꓔꓯ ꓪꓴ-ꓢ ꓟꓽ ꓠꓲꓹ ꓒꓴ꓿ ꓦꓻ ꓫꓵꓽ ꓪꓴ_ ꓐꓰ ꓗꓴꓸ ꓙꓲ ꓙꓳ ꓢꓲ꓾ ꓠꓱꓸ ꓐꓯ ꓞꓳ ꓤ ꓕꓲ ꓣꓳ ꓣꓳ ꓔꓯ ꓪꓽ ꓪꓴꓽ ꓘꓳ_ ꓟ ꓠꓽ꓾ ꓬꓲ ꓔꓯ ꓪꓴꓸ ꓓꓵ ꓕꓱꓼ_ ꓟ_ ꓐꓰ ꓕꓲ ꓡꓰꓹꓼ ꓥ ꓡꓳ꓿ ꓪꓴ-ꓓꓵ ꓕꓱꓼ_ ꓟ ꓟꓶ ꓒꓵꓽ ꓢꓴ ꓠꓽ ꓪꓴ-ꓢ ꓕꓲ ꓣꓳ_ ꓡꓰꓽ ꓥ ꓡꓳ꓿ 
	ꓪꓳ-ꓟ-ꓢꓶ ꓗꓪ ꓐꓰ ꓬꓲꓼ ꓙꓰ_ ꓟ ꓙ ꓖꓴ ꓗꓪ ꓪ ꓔꓲ ꓫꓵꓽ ꓘꓴ ꓜꓲꓼ ꓞꓳ ꓗꓪ ꓟ ꓧꓳꓽ ꓪꓴꓸ ꓟꓴ ꓢꓴ ꓐꓴ ꓠꓬ ꓣꓳ-ꓟ ꓗꓪ ꓐꓰ ꓒꓰꓺ ꓔ_ ꓟ ꓒꓳꓹ ꓒꓶꓽ ꓡꓯꓸ ꓤ ꓔꓯ ꓘꓳ ꓣꓴ_ ꓡꓳ꓿ ꓟꓵꓽ ꓙꓵꓽ ꓢꓲꓽ ꓒ ꓐꓴ ꓥ_ ꓟꓲ ꓪ ꓔꓲ ꓡꓰ ꓞꓳ ꓜꓴ ꓒꓬꓱꓽ ꓕꓯ ꓗꓪ ꓝꓴꓲ ꓓꓰꓺ ꓔ ꓟ ꓡ ꓞꓳ ꓖꓳ ꓕꓲ ꓣꓳ ꓔꓯ ꓒꓵꓽ ꓗꓺ ꓬꓰ_ ꓡꓳ꓿ ꓬꓲ ꓔꓯ ꓟꓸ ꓟꓲ ꓚꓺ ꓖꓶ ꓡ ꓠꓹ ꓟ ꓓꓰꓽ_ ꓕꓯ꓾ ꓟꓸ ꓟꓲ ꓚꓺ ꓟꓽ ꓓ꓾ ꓐꓰ ꓗꓽ ꓔ ꓟ ꓠꓬꓲꓽ ꓗꓴꓸ ꓚꓸꓼ ꓗꓪ ꓬꓲ ꓠꓬ ꓢꓽ ꓡ ꓗꓪ ꓓꓯꓺ ꓙꓰ ꓢꓲ꓾ “ꓚꓲ ꓛꓬ ꓠꓲꓹ ꓡꓶꓽ ꓗꓪ ꓐꓰ ꓪꓴ-ꓢ ꓐꓯ ꓘꓶꓽ ꓔꓯ ꓧꓳꓻ ꓚꓺ ꓡꓰ ꓞꓳꓹ ꓢꓲ ꓐꓱꓺ ꓔ ꓠꓹ ꓟ ꓮ ꓕꓯ_ ꓟꓲ ꓥꓪ ꓙ ꓟꓳ ꓘꓶꓽ ꓟꓽ ꓖꓶ ꓔ꓾” ꓐꓰ ꓐꓯ ꓢꓲ ꓟꓸ ꓟꓲꓽ ꓚꓺ_ ꓡꓳ꓿ 
	ꓪꓳ-ꓟ-ꓢꓶ ꓗꓪ ꓐꓰ ꓓꓳꓺ ꓙꓰ ꓗ ꓠꓯꓸ ꓟꓽ ꓟꓶ ꓫꓵ ꓢꓰꓽ ꓕꓯ꓾ ꓒꓳꓹ ꓒꓶꓽ ꓪꓴꓸ ꓓꓵꓽ ꓣꓱꓽ ꓢꓴ ꓡꓰ ꓟꓽ ꓓ ꓟꓽ ꓞ ꓡꓵꓹ ꓔꓴꓺ ꓖꓶ_ ꓟ ꓑꓶ ꓓꓴ꓾ ꓪ ꓔꓲ ꓠꓬ ꓡꓴ-ꓔꓷ ꓔꓯ ꓛꓬꓻ ꓒꓵꓽ ꓖꓶ ꓠꓹ ꓟ ꓕꓵꓼ ꓪꓽ ꓕꓲ ꓟ ꓐꓯ ꓑꓶꓺ ꓗꓷ_ ꓡꓳ꓿ ꓕꓵꓼ ꓪ ꓖꓳ ꓟ ꓠꓯꓸꓼ ꓗꓪ ꓡꓴ-ꓔꓷ ꓔꓯ ꓠꓬ꓾ “ꓒꓳꓹ ꓒꓶꓽ ꓐꓵ ꓞꓶꓽ ꓖꓪꓽ ꓔ ꓢꓲ꓾ ꓞꓳ ꓤ ꓒꓬꓱꓽ ꓣꓴ ꓔ ꓟ ꓢ ꓓꓯꓼ ꓥ ꓡꓳ꓾” ꓐꓰ ꓞꓳ ꓜꓴ ꓟꓲ ꓙꓬ ꓗꓪ ꓓꓰꓺ_ ꓡꓳ꓿ ꓟꓽ ꓟꓶ ꓫꓵ ꓕꓯ꓾ ꓡꓴ-ꓔꓷ ꓔꓯ ꓔꓺ ꓙ_ ꓟ ꓟꓬꓱꓽ ꓔꓯ ꓒꓬꓹ ꓩꓴ ꓗꓷ_ ꓡꓳ꓿ ꓡꓴ-ꓔꓷ ꓔꓯ ꓟꓽ ꓔꓺ ꓙ ꓠꓹ ꓟ꓾ ꓜꓽ ꓓꓴ_ ꓟꓲ ꓟꓽ ꓖꓶ ꓜ ꓠꓹ ꓟ꓾ ꓐꓯ ꓘꓶꓽ ꓡꓰ ꓥ_ ꓟꓲ ꓣꓱꓽ ꓬꓰ_ ꓟ ꓗꓪ ꓐꓰ ꓥ_ ꓟꓲ꓾ ꓡꓴ-ꓔꓷ ꓔꓯ ꓟꓽ ꓔꓳꓹ ꓙ ꓠꓹ ꓟ꓾ ꓬꓲ ꓔꓯ ꓢꓯꓼ ꓟꓽ ꓖꓶ ꓠꓹ ꓟ ꓕꓵꓼ ꓪ ꓔꓶꓺ ꓢꓲ  ꓐꓯ ꓒꓬꓱꓺ ꓔ_ ꓡꓳ꓿ ꓬꓲ ꓔꓯ ꓡꓳꓸ ꓟꓳ ꓢꓴ ꓮ ꓡꓲ ꓕꓲ ꓣꓳ ꓥ_ ꓟꓲ꓾ ꓙꓵꓽ ꓪ ꓙꓳ ꓢꓴ ꓡꓯ ꓒꓯꓹ ꓗꓪ ꓡꓯ ꓙꓱ ꓠꓹ ꓟ_ ꓐꓰ ꓬꓲ ꓔꓯ ꓔꓳꓹ ꓙ ꓢꓴ ꓔꓯ ꓠꓬ ꓐꓱꓺ ꓓꓴꓽ ꓗꓪ ꓐꓱꓺ ꓗꓷ ꓢꓲ꓾ ꓙꓳ_ ꓟ ꓖꓴꓽ ꓙꓴꓽ ꓮ ꓙꓵꓽ ꓔꓯ ꓥ_ ꓟꓲ ꓣꓴꓻ ꓔꓯꓹ ꓙꓰ ꓠꓹ ꓟ ꓕꓵꓼ ꓪ ꓐꓯ ꓑꓶꓺ ꓔ_ ꓡꓳ꓿ ꓡꓴ-ꓔꓷ ꓡꓰ ꓐꓳ ꓔ ꓟ ꓕꓳ ꓶ ꓔꓯ ꓠꓬ ꓐꓬꓺ ꓡꓰ ꓝꓲ ꓠꓹ ꓟ ꓥ ꓡꓳ꓿ ꓕꓵꓼ ꓪ ꓔꓯ ꓟꓽ ꓛꓳꓻ ꓢꓴ ꓔꓯ ꓠꓬ ꓛꓬꓻ ꓒꓵꓽ ꓖꓶ_ ꓥꓳ꓾ ꓐꓰ ꓐꓯ ꓑꓶꓺ ꓔ_ ꓡꓳ꓿ ꓮꓽ ꓘꓶꓸ ꓟꓽ ꓟꓶ ꓫꓵ ꓕꓯ꓾ ꓡꓴ-ꓔꓷ ꓬꓲ ꓛꓳ ꓒꓯꓹ ꓥ ꓟ ꓢ-ꓫꓳ-ꓠꓲ ꓗꓪ ꓟ ꓙꓵꓽ ꓪ ꓙꓳ ꓢꓴ ꓕꓲ ꓣꓳ_ ꓐꓰ ꓪ ꓔꓲꓸ ꓫꓵꓽ ꓐꓴ ꓠꓬ ꓪꓳ-ꓟ-ꓢꓶ ꓗꓪ ꓐꓰ ꓓꓳꓺ ꓡ_ ꓡꓳ꓿ ꓪ ꓔꓲ ꓕꓵꓼ ꓪ ꓔꓯ ꓠꓬ ꓗꓴꓷꓼ ꓙꓵꓽ ꓜꓴꓻ ꓡꓰ ꓐꓯ ꓞꓷꓹ ꓗꓷ ꓟ ꓑꓶꓸ ꓓꓴ ꓣꓳ-ꓟ ꓢꓳꓺ ꓐꓴ ꓠꓬ ꓗꓹ ꓛꓲ ꓑꓮꓲ ꓬꓰ ꓔꓬ_ ꓖꓴ_ ꓡꓳ꓿ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓟꓬꓱꓽ ꓠꓽ ꓡꓳꓹ ꓬꓰꓳ꓾ ꓐꓰ ꓬꓲ ꓪ ꓓꓵꓽ ꓙ ꓔꓬ ꓡꓳ꓿

ꓢ-ꓫꓳ-ꓠꓲ ꓗꓪ ꓟ ꓒ-ꓤꓷ-ꓓ-ꓬꓲ ꓔꓯ ꓪꓴ-ꓢ ꓡꓰ ꓣꓱꓽ_ ꓟ 

	ꓡꓴ-ꓔꓷ ꓣꓱꓽ ꓬꓰ_ ꓟ ꓟꓬꓱꓽ ꓥ ꓕ ꓑꓳꓸ ꓔꓯ ꓧꓪꓸ ꓛꓲ ꓛꓲ_ ꓐꓰ ꓡꓳꓸ ꓔꓬ ꓖꓴ_ ꓡꓳ꓿ ꓖꓳ ꓕꓯ ꓠꓲꓹ ꓟ ꓔꓱꓹ ꓢꓴ ꓕꓲ ꓣꓳ ꓡꓰ ꓡꓴ-ꓔꓷ ꓔꓯ ꓚꓬꓴꓹ ꓗꓷ_ ꓡꓳ꓿ ꓪꓴ-ꓢ ꓠꓬ ꓒ-ꓤꓷ-ꓓ-ꓬꓲ ꓔꓯ ꓣꓱꓽ ꓢꓲ ꓡꓴ-ꓔꓷ ꓢꓯꓼ ꓟꓬ ꓔꓯ ꓚꓬꓴꓹ ꓗꓷ_ ꓡꓳ꓿ ꓡꓴ-ꓔꓷ ꓬꓲꓼ ꓡ_ ꓟ ꓙ ꓖꓴ ꓗꓪ ꓡꓴ-ꓔꓷ ꓔꓯ ꓠꓬ ꓬꓲ ꓛꓳ ꓒꓯꓹ ꓐꓴ ꓔꓯ_ ꓐꓰ ꓗꓷꓹ ꓦ ꓗꓷ ꓢꓲ꓾ ꓬꓲ ꓕꓲ ꓣꓳ ꓔꓵꓸꓼ ꓔꓯ ꓞꓳ ꓤ ꓟꓽ ꓙꓰ ꓗꓸ ꓘꓪꓽ ꓟ ꓪ-ꓐ ꓪꓽ ꓙꓵꓽ ꓗꓪ ꓟ ꓧꓪꓸ ꓒꓱꓻ ꓕꓲ ꓟ ꓗꓪ ꓧꓳꓽ ꓙꓰ_ ꓡꓳ꓿ ꓬꓲ ꓔꓯ ꓚꓵꓺ ꓔ ꓟ ꓠꓬꓲ ꓖꓴ ꓔꓯ ꓒ-ꓤꓷ-ꓓ-ꓬꓲ ꓬꓲꓸ ꓚꓲ ꓛꓬ ꓥ_ ꓟꓲ ꓟꓽ ꓢꓷ꓿ ꓕꓱ ꓟ ꓠꓬ ꓪꓴ-ꓢ ꓬꓲ ꓚꓴꓽ ꓬꓲꓹ ꓥ ꓡꓳ꓿ ꓮ ꓡꓲꓳ ꓐꓯ ꓠꓬ ꓒ-ꓤꓷ-ꓓ-ꓬꓲ ꓬꓲ ꓚꓲ ꓛꓬ ꓟꓽ ꓢꓷꓸ ꓟ ꓕꓲ ꓫꓵꓽ ꓔꓯ ꓠꓬ ꓠꓱ ꓐꓯ ꓢꓴ ꓔꓯ_ ꓟꓲ ꓐꓯ ꓖꓶ ꓟꓽ ꓠꓺꓳ꓿ ꓡꓴ-ꓔꓷ ꓧꓪꓸ ꓧꓪꓸꓼ ꓔꓬ ꓟ ꓑꓶ ꓓꓴ ꓬꓲ ꓠꓲꓹ ꓘꓪꓽ ꓫꓵ ꓔꓬ_ ꓡꓳ꓿
	ꓟꓵꓽ ꓛꓴꓽ ꓐꓰ ꓟꓵꓽ ꓫꓱꓺ ꓦꓬ ꓠꓬꓲ ꓗꓳꓸ ꓙꓰ ꓢꓲ꓾ ꓙꓬꓺ ꓝꓲ ꓛꓲ ꓡꓻꓳ꓿ ꓡꓴ-ꓔꓷ ꓠꓽ ꓐꓱꓺ ꓓꓴꓽ ꓡ ꓞꓳ ꓕꓲ ꓣꓳ_ ꓡꓰ ꓐꓰ ꓔꓬ_ ꓢꓰꓽ ꓡꓳ꓿ ꓶꓼ ꓓꓳꓽ ꓫꓱꓹ ꓓꓳ ꓛꓲꓺ ꓡꓯꓼ ꓠꓬ ꓟꓶꓽ ꓬꓰ_ ꓐꓰ ꓗꓹ ꓠꓬꓲ꓾ ꓮ-ꓡꓯ-ꓓ ꓐꓰ ꓬꓲ ꓕꓲ ꓜꓴꓻ ꓟ ꓠꓽ ꓗꓹ ꓛꓲ ꓔꓬ ꓖꓴ_ ꓡꓳ꓿ ꓖꓳ ꓡꓱ ꓥ_ ꓟꓲ ꓡꓴ-ꓔꓷ ꓠꓬ ꓪ ꓜꓲ ꓪꓴꓽ_ ꓟ ꓠꓬꓲ ꓟꓳ ꓓꓴ ꓣꓳ ꓖꓶ ꓠꓹ ꓟ ꓢꓯꓼ ꓣꓴ (ꓢꓯꓼ ꓦꓵꓻ) ꓔꓬ_ ꓡꓳ꓿ 

ꓪ-ꓐ ꓗꓪ ꓟ ꓔꓺ ꓙ ꓓꓴ

	ꓡꓴ-ꓔꓷ ꓠꓬ ꓮꓽ ꓟ ꓧꓪꓸ ꓟꓽ ꓧꓪꓸ ꓔꓳꓹ ꓡꓯꓼ ꓘꓳ ꓔꓬ_ ꓟ_ ꓐꓰ ꓢꓴꓺ ꓔꓬ_ ꓟ ꓟꓵꓽ_ ꓐꓰ ꓶꓽ ꓤ ꓗꓳꓹ ꓞꓹ_ ꓟ ꓬꓲꓸ ꓔꓶꓸ ꓕꓲ ꓟ ꓗꓪ ꓮꓸ ꓫꓵꓽ ꓙ ꓫ ꓓꓴ ꓟꓽ ꓙꓳ ꓙꓳ꓾ ꓗꓹ ꓛꓲ ꓛꓲ_ ꓐꓰ ꓠꓽ ꓔꓬ_ ꓡꓳ꓿ ꓖꓳ ꓡꓱ ꓥ_ ꓟꓲ ꓡꓴ-ꓔꓷ ꓠꓬ ꓢꓯꓼ ꓕꓵꓼ ꓪꓴꓽ ꓧꓶꓻ_ ꓟ ꓟꓬꓱꓽ ꓬꓰ ꓚꓽ ꓡꓰ ꓟ ꓑꓶ ꓓꓴ꓾ ꓟꓽ ꓪꓳꓹ ꓐꓰ ꓔꓬꓹ ꓟꓽ ꓗꓴꓸ꓿ ꓘꓴ ꓜꓲ ꓞꓳ ꓠꓬ ꓬꓲ_ ꓐꓰ ꓟꓽ ꓙ ꓡꓯ ꓘꓳ ꓔꓬ ꓟ ꓝꓲꓸ ꓗꓪ ꓥ_ ꓟꓲ ꓪꓴꓽ ꓡ ꓔꓬ_ ꓡꓳ꓿ ꓬꓲ ꓠꓬ ꓙꓳꓺ ꓠꓬꓲ ꓟꓽ ꓪꓳꓹꓼ ꓐꓰ ꓔꓬ_ ꓡꓳ꓾ ꓐꓰ ꓢꓴ ꓡꓰ ꓬꓲ ꓔꓯ ꓓꓰꓺ ꓡ ꓟ ꓔꓯ ꓥ_ ꓟꓲ ꓙꓽ ꓫ_ ꓡꓳ꓿ ꓬꓲ ꓠꓬ ꓬꓲ ꓚꓲ ꓛꓬ ꓔꓯ ꓞꓳꓻ ꓐꓴꓻ꓾ ꓚꓲ ꓛꓬ ꓠꓲꓹ ꓡꓶꓽ ꓔꓯ ꓛꓳ ꓢꓴ ꓕꓲ ꓣꓳ_ ꓡꓰ ꓐꓰ ꓚꓬꓹ ꓪ_ ꓡꓳ꓿
	ꓖꓳ ꓡꓱ ꓥ_ ꓟꓲ ꓕꓲ ꓠꓬꓲ ꓡꓰ ꓕꓲ ꓠꓬꓲ ꓗꓪ ꓞꓳ ꓤ ꓕꓲ ꓣꓳ ꓬꓰ ꓐ ꓡ_ ꓟ ꓢꓶꓸ ꓟꓽ ꓞꓲ ꓪꓴꓽ_ ꓟ ꓟꓬꓱꓽ ꓔꓯ ꓬꓲ ꓬꓰ ꓔꓬ_ ꓡꓳ꓿ ꓬꓲꓸ ꓐꓳꓺ ꓗꓸ ꓠꓬ ꓟꓽ ꓠꓽ ꓔꓬ꓿ ꓬꓲ ꓡꓯ ꓫꓵ ꓟꓬꓱꓽ ꓬꓰ ꓔꓬ ꓟ ꓗꓸ ꓚꓵꓺ ꓔꓯ ꓛꓴꓽ ꓙꓳ ꓢꓴ ꓐꓴ ꓡꓳꓸ ꓟꓳ ꓗꓷ ꓕꓯ꓾ ꓬꓲ ꓪ ꓠꓬ ꓓꓵꓽ ꓙ  ꓮ' ꓡꓰ_ ꓡꓳ꓿ ꓬꓲ ꓡꓰ ꓐꓳ ꓔ ꓟ ꓕꓳ ꓶ ꓮꓽ ꓟꓬꓹ ꓔꓯ ꓙꓬ-ꓟꓶ-ꓠꓲ ꓕꓲ ꓟꓵꓽ ꓡꓱꓸꓼ ꓗꓪ ꓒꓬꓱꓺ ꓗꓷ_ ꓡꓳ꓿ ꓡꓴ-ꓔꓷ ꓠꓬ ꓬꓲ ꓔꓬꓹ ꓟ ꓪꓽ ꓙꓵꓽ ꓗꓪ ꓐꓰ ꓶꓼ ꓓꓳꓽ ꓫꓱꓹ ꓓꓳꓽ ꓔꓯ ꓕꓲ ꓘꓳꓼ ꓡꓱꓸꓼ ꓚꓺ ꓟꓸ ꓖꓶ ꓗꓷꓳ꓿ ꓦꓬ ꓠꓬꓲ ꓖꓳ ꓟ ꓗꓪ ꓙꓳꓻ ꓔꓬ ꓟ ꓟꓽ ꓙꓲ ꓟꓽ ꓜꓳꓽ ꓟ ꓔꓯ ꓬꓲ ꓡꓰ ꓕꓼ ꓢꓲ꓾ ꓟꓸ ꓖꓶ ꓑꓱꓺ ꓖꓶ_ ꓡꓳ꓿
	ꓪꓴ-ꓢ ꓡꓰ ꓬꓲ ꓚꓳꓺ ꓑ ꓔꓯ ꓞꓳ ꓜꓴꓻ ꓔꓯ_ ꓐꓰ ꓶꓽ ꓤ ꓗꓪ ꓒꓯꓽ ꓔ_ ꓡꓳ꓿ ꓢꓲ ꓡꓲ ꓟ ꓪꓽ ꓚꓲꓺ ꓟꓵꓽ ꓗꓪ ꓔꓬ ꓟ ꓑꓶ ꓓꓴ꓾ ꓞꓳ ꓤ꓾ ꓥ ꓠꓬ ꓟꓲ ꓠꓯ ꓡꓰ ꓟꓬꓱꓺ ꓓꓳꓽ ꓖꓶ_ ꓟ_ ꓐꓰ ꓔꓳꓹ ꓙ_ ꓟ ꓕꓱ ꓟꓬ ꓫꓵꓽ_ ꓐꓰ ꓶꓽ ꓤ ꓗꓳꓹ ꓞꓹ_ ꓡꓳ꓿ ꓬꓲꓸ ꓔꓶꓺ ꓙꓱꓼ ꓠꓬ꓾ ꓧꓪꓸ ꓡꓰ_ ꓟ ꓗꓪ ꓐꓰ ꓝꓸ ꓩꓴ ꓡ_ ꓟ ꓘꓶꓽ ꓘꓹ ꓟ_ ꓐꓰ ꓚꓲ ꓛꓬ ꓔꓯ ꓪꓽ ꓪꓴꓽ ꓘꓳ_ ꓟ ꓗꓪ ꓐꓰ ꓬꓲ ꓔꓯ ꓗꓽ ꓔ ꓖꓶ ꓠꓹ ꓟ ꓥ ꓡꓳ꓿
	ꓞꓳ ꓤ ꓠꓬ ꓔꓱꓹ ꓚꓵꓺ_ ꓟ ꓡꓰ ꓩꓴꓺ ꓖꓶ ꓗꓷ ꓠꓬꓲ ꓗꓹ ꓛꓲ ꓔꓬ ꓟ ꓝꓲꓸ ꓗꓪ꓾ ꓔꓱꓹ ꓚꓵꓺ_ ꓟ ꓬꓲ ꓚꓰꓺ ꓪꓴ-ꓢ ꓔꓯ ꓫꓱꓸ ꓖꓶ ꓠꓹ ꓟ ꓔꓲꓸ ꓫꓵꓺ꓾ ꓔꓱꓹ ꓚꓵꓺ_ ꓟ ꓔꓯ ꓚꓺ ꓟꓸ ꓖꓶ ꓠꓹ ꓟ ꓪꓴ-ꓢ ꓡꓰ ꓘꓴꓻ ꓔ ꓟ ꓞꓳ ꓤ ꓔꓯ ꓫꓱꓸ ꓖꓶ ꓔꓬ ꓗꓴ_ ꓡꓳ꓿ ꓞꓳ ꓤ ꓐꓴ ꓠꓬ ꓮ ꓙꓵꓽ ꓟ ꓪꓴꓸ ꓗꓪ ꓟꓬꓱꓽ ꓬꓰ ꓔꓬ ꓟ ꓪꓴ-ꓢ ꓬꓲ ꓪꓽ ꓠꓬꓲ_ ꓟ ꓡꓯꓼ ꓪꓵꓼ ꓔꓯ ꓟꓽ ꓡꓳꓸ ꓟꓳ ꓠꓹ ꓟ꓾ ꓢ-ꓓꓯ ꓡꓰ ꓞꓳ ꓤ ꓟꓬ ꓢꓶꓽ ꓔꓯ ꓙꓵꓺ ꓩꓴ ꓗꓷ ꓢꓲ꓾ ꓪꓴ-ꓢ ꓡꓰ ꓣꓱꓽ ꓔꓬ ꓟ ꓡꓴꓻ ꓥ_ ꓟ ꓞꓳ ꓤ ꓔꓯ_ ꓡꓰꓽ ꓡꓳꓸ ꓟꓳꓻ ꓝꓲ_ ꓡꓳ꓿ ꓢꓴ ꓡꓰ ꓫꓱꓸ ꓖꓶ ꓓꓳꓹ ꓟꓴꓹ_ ꓟ ꓘꓳ ꓣꓴ ꓟꓶ ꓢꓴ ꓟꓸ ꓒꓽ ꓟꓸ ꓟ ꓐꓴ ꓠꓬ꓾ ꓮꓽ ꓟꓬꓹ ꓧꓪꓹ ꓗꓪ ꓚꓲ ꓛꓬ ꓔꓯ ꓪꓽ ꓪꓴꓽ ꓘꓳꓹ ꓔꓬ ꓗꓴ_ ꓡꓳ꓿ ꓢꓲꓺ ꓤ ꓐꓴ ꓠꓬ ꓢꓲ ꓫꓬ ꓕꓳ ꓶ ꓔꓯ ꓬꓲ ꓪ ꓙ ꓖꓴ ꓐꓱ ꓶ ꓠꓬꓲ ꓟꓳ ꓓꓴ ꓚꓬꓹ ꓠꓹ ꓟ ꓔꓲ ꓫꓵꓺ꓾ ꓬꓲ ꓪ ꓔꓯ ꓧꓳꓽ ꓢꓴ ꓞꓳ ꓤ ꓔꓯ ꓬꓲ ꓪ ꓙ ꓖꓴ ꓐꓱ ꓶ ꓠꓬꓲ ꓟꓳ ꓓꓴ ꓚꓬꓹ_ ꓡꓳ꓿ ꓕꓱ ꓟ ꓑꓶ ꓓꓴ ꓪꓴ-ꓢ ꓠꓬ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓟꓬꓱꓽ ꓣꓱꓽ ꓬꓰ ꓧꓪꓸ ꓡꓰ ꓠꓹ ꓟ ꓐꓱ ꓶ꓾ ꓡꓴ-ꓔꓷ ꓔꓯ ꓙꓲꓻ ꓣꓴꓽ ꓓꓴ ꓕꓱ ꓟ ꓗꓪ ꓐꓰ ꓚꓬꓴꓹ ꓠ ꓗꓷ ꓡꓰ_ ꓟ ꓥ ꓡꓳ꓿ ꓡꓴ-ꓔꓷ ꓔꓯ ꓠꓬ ꓔꓱꓹ ꓚꓵꓺ_ ꓟ ꓔꓯ ꓒꓶꓻ ꓟꓸ ꓖꓶ ꓢꓴ ꓕꓲ ꓣꓳ ꓥ ꓡꓳ꓾ ꓐꓰ ꓞꓳ ꓤ ꓐꓴ ꓡꓰ ꓘꓳ ꓣꓴ ꓔ_ ꓡꓳ꓿ ꓖꓳ ꓟ ꓑꓶ ꓓꓴ ꓞꓳ ꓤ ꓐꓴ ꓠꓬ ꓬꓲ ꓪ ꓟꓬ ꓢꓶꓽ ꓔꓯ ꓡꓴ-ꓔꓷ ꓔꓯ_ ꓐꓰ ꓙꓵꓺ ꓩꓴ ꓗꓷ ꓢꓲ꓾ ꓔꓱꓹ ꓚꓵꓺ_ ꓟ ꓬꓲꓸ ꓚꓰꓺ ꓥ ꓟ ꓪꓴ-ꓢ ꓔꓯ ꓡꓳꓸ ꓟꓳ ꓐ ꓡ ꓠꓹ ꓟ ꓐꓱ ꓶ꓾ ꓡꓴ-ꓔꓷ ꓔꓯ ꓠꓬ ꓞꓳ ꓜꓴ ꓒꓬꓱꓽ ꓕꓯ ꓗꓪ ꓐꓰ ꓚꓵꓺ ꓗꓷ ꓟ ꓥ ꓡꓳ꓿

	
	
	 
	 
	
	
	  
	
	 
	 
	
	


	  
	    

	

















	 
9 ꓕꓱꓺ

THE SWISS REFORMER

ꓢꓴ-ꓜꓶ-ꓡ ꓗꓪ ꓔꓱꓹ ꓟ ꓟꓸ ꓟꓲꓽ ꓚꓸꓸꓖꓶ ꓢꓴ

	"ꓥꓪ ꓔꓯ ꓛꓳ ꓡꓯ-ꓸ ꓡ ꓞꓳ ꓟꓶ ꓢꓴ ꓒꓬꓱ ꓡ ꓝꓲ-ꓥꓳ" (ꓟ 4ꓽ19)꓿ ꓢ-ꓫꓳ-ꓠꓲ ꓟꓵꓽ ꓗꓪ ꓟ ꓭ ꓓꓵꓽ ꓒ ꓕꓲ ꓣꓳ ꓦꓲꓻ ꓘꓴꓽ ꓗꓪ ꓟ-ꓔꓲ-ꓡꓴ-ꓔꓷ ꓔꓯ ꓦꓵꓻ ꓗꓷ ꓗ ꓠꓯꓸ ꓟꓽ ꓟꓶ ꓫꓵ ꓕꓯ꓾ ꓯ-ꓡꓯ-ꓢꓶ ꓪ ꓙꓵꓽ ꓟꓵꓽ꓾ ꓙꓱꓽ ꓤ ꓦꓵꓻ ꓒ ꓦꓲꓻ ꓘꓴꓽ ꓗꓪ ꓬꓴ-ꓤꓶ ꓜꓴ-ꓡꓲ (ULRIC ZWINGLI) ꓔꓯ ꓦꓵꓻ_ ꓡꓳ꓿ ꓡꓳꓸ ꓐꓲꓻ_ ꓟ ꓡꓲ ꓛꓲ ꓟꓵꓽ ꓗꓪ ꓦꓵꓻ ꓪꓴꓽ ꓡ ꓢꓴ ꓕꓲ ꓣꓳ ꓥ ꓟ ꓑꓶ ꓓꓴ ꓜꓴ-ꓡꓲ ꓠꓬ ꓞꓲꓼ ꓣꓳ_ ꓕꓯ_ ꓡꓰ ꓪꓴ-ꓢ ꓬꓲ ꓪꓴꓽ_ ꓟ ꓐꓰ ꓪꓽ ꓠꓬꓲ_ ꓟ ꓔꓯ ꓬꓲ ꓠꓲꓹ ꓟ ꓠꓯꓸꓼ ꓗꓪ ꓘꓳ ꓣꓴ ꓟꓶ ꓔ ꓢꓴ ꓥ ꓡꓳ꓿ ꓬꓲ ꓠꓬ ꓬꓲ ꓮꓸ ꓤꓽ ꓔꓯ ꓐꓰ ꓘꓴ ꓜꓲꓼ ꓞꓳ ꓚꓺ ꓟꓲ_ ꓐꓰ ꓘꓴ ꓜꓲ ꓞꓳ ꓗꓺ ꓫꓵꓺ ꓔꓯ ꓑ ꓙ ꓪ_ ꓡꓳ꓿
	ꓬꓲ ꓠꓬ ꓬꓲ ꓞꓲꓼ (13) ꓘꓳꓼ ꓙꓳ_ ꓕꓯ꓾ ꓢꓴ-ꓜꓶ-ꓡ ꓗꓴꓷꓼ (SWITZERLAND) ꓗꓪ ꓙꓲꓻ ꓓꓰꓺ ꓡꓰ_ ꓟ ꓢꓳꓺ ꓦꓲ ꓙꓳ_ ꓟ꓾ ꓐ-ꓠ (BERN) ꓡꓳ ꓒꓱ ꓗꓪ ꓙꓰ_ ꓡꓳ꓿ ꓖꓳ ꓡꓱ ꓥ_ ꓟꓲ ꓬꓲ ꓠꓬ ꓡꓳ ꓒꓱ ꓖꓳ ꓟ ꓗꓪ ꓙꓲꓻ ꓣꓴꓽ ꓓꓴ ꓔꓳꓹ ꓜꓳ_ ꓡꓳ꓿ ꓒꓳꓹ ꓒꓶ ꓐꓴ ꓡꓰ ꓬꓲ ꓔꓯ ꓒꓳꓹ ꓒꓶ ꓢꓳ ꓦꓲ ꓗꓪ ꓢꓳꓺ ꓡ ꓠꓹ ꓟ ꓮꓽ ꓘꓶꓸ ꓤꓹ ꓫꓵꓽ ꓠꓬꓲ_ ꓡ_ ꓡꓳ꓿ ꓒꓳꓹ ꓒꓶꓽ ꓢꓳ ꓦꓲ ꓗꓪ ꓢꓳꓺ_ ꓕꓯ ꓠꓽ꓾ ꓜꓴ-ꓡꓲ ꓬꓲ ꓕꓲ ꓤꓶ ꓡꓱꓸꓼ ꓠꓬ ꓐꓬꓺ ꓡꓰ_ ꓟ ꓚꓱꓹ ꓗꓪ ꓓꓵꓽ ꓙꓰ_ ꓥꓳ꓾ ꓐꓯ_ ꓟ ꓔꓯ ꓬꓲꓸ ꓐꓹ ꓐ ꓢꓷ ꓔ ꓠꓬꓲ꓾ ꓬꓲ ꓐꓹ ꓐ ꓡꓰ ꓬꓲ ꓔꓯ ꓝꓮꓲ ꓘꓴꓻ ꓔꓯꓹ ꓬꓲꓼ ꓡ_ ꓡꓳ꓿ 
	ꓜꓴ-ꓡꓲ ꓠꓬ ꓬꓲ ꓐꓹ ꓐ ꓐꓯ ꓘꓶ ꓔꓯ ꓠ ꓡꓳ ꓢꓲ꓾ ꓦꓲ ꓘꓴꓽ ꓗꓪ ꓚꓱꓹ ꓬꓲꓼ ꓡ ꓗꓷ ꓥ_ ꓟꓲ꓾ ꓦꓲꓻ ꓗꓪ ꓟꓶ ꓤ ꓔꓬꓹ ꓟꓽ ꓘꓴ ꓠꓬꓲ꓾ ꓐ-ꓢꓷ ꓡꓳ ꓒꓱ (BASEL) ꓗꓪ ꓙꓰ ꓢꓲ ꓖꓳ ꓗꓪ ꓕꓳ ꓶ ꓢꓳꓺ ꓬꓰ_ ꓡꓳ꓿ ꓪꓴ-ꓢ ꓡꓰ ꓬꓲꓸ ꓒꓵꓽ ꓟꓽ ꓧꓪꓺ ꓧꓪꓺ ꓖꓶꓽ ꓡ_ ꓟ ꓣꓱꓽ ꓛꓰꓽ ꓟꓸ ꓟꓲꓽ ꓔꓯ ꓡꓳ ꓒꓱ ꓖꓳ ꓟ ꓗꓪ ꓬꓲꓸ ꓬꓲꓸ ꓪꓴꓸ ꓕꓲ ꓧꓪꓹ ꓑ ꓙ ꓪ_ ꓡꓳ꓿ ꓦꓲ-ꓡꓲ ꓐꓰ ꓦꓲ-ꓐꓱ-ꓣꓴ ꓥꓳꓽ ꓢꓳꓺ ꓔꓬ ꓕꓯ꓾ ꓬꓲ ꓠꓬ ꓪꓴ-ꓔꓲ-ꓐ ꓟꓬꓱꓺ ꓔ ꓢꓴ ꓕꓲ ꓣꓳ ꓔꓯ ꓟꓸ ꓟꓲꓽ ꓟꓸ ꓖꓶ_ ꓡꓳ꓿ ꓖꓳ ꓡꓱ ꓢꓲ ꓬꓲ ꓟꓸ ꓖꓶ_ ꓟ ꓗꓪ ꓐꓰ ꓢꓳꓺ ꓤ ꓐꓴ ꓠꓲꓹ ꓟ ꓗꓪ ꓠꓬꓲ ꓟꓳ ꓓꓴ ꓡꓬꓸ ꓡ_ ꓡꓳ꓿ ꓬꓲ ꓡꓰ ꓙꓲ-ꓢꓴ ꓫꓵꓻ ꓙ_ ꓟ ꓠꓬ ꓝꓴꓲꓹ ꓙꓳ ꓢꓴ ꓔꓯ ꓫꓴꓹ ꓠꓹ ꓟ ꓐꓱ ꓶ ꓥ ꓡꓳ꓾ ꓐꓰ ꓐꓯ ꓒꓬꓱꓺ_ ꓡꓳ꓿ ꓐꓯ ꓘꓶꓽ ꓕꓱ ꓟ ꓠꓬ ꓜꓴ-ꓡꓲ ꓐꓱ ꓶ ꓠꓯꓼ ꓠꓬꓲ ꓟꓳ ꓓꓴ ꓛꓲ ꓡꓯꓼ ꓥ ꓡꓳ꓿
	ꓟꓽ ꓟꓶ ꓫꓵ ꓕꓯ ꓜꓴ-ꓡꓲ ꓔꓯ ꓟꓬꓱꓽ ꓬꓰ ꓠꓹ ꓟ ꓢꓲꓺ ꓚꓰꓸ ꓪ ꓡꓰ_ ꓡꓳ꓿ ꓬꓲ ꓟꓬꓱꓽ ꓬꓰ ꓠ ꓗꓹ ꓟ ꓟꓵꓽ ꓠꓬ ꓯ-ꓑꓮꓲ (ꓮꓡꓑꓲꓠꓰ) ꓪ ꓚꓲ ꓟꓵꓽ ꓗꓪ ꓥ ꓡꓳ꓿ ꓡꓯ ꓒꓯꓹ ꓚꓰꓹ ꓔ ꓟ ꓔꓲꓺ ꓒ ꓕꓲ ꓣꓳ ꓬꓰ ꓢꓲ ꓔꓱꓹ ꓚꓵꓺ_ ꓟ ꓔꓯ ꓧꓪꓺ ꓠꓹ ꓟ ꓓꓵꓽ ꓙ ꓞꓷꓹ ꓔ_ ꓡꓳ꓿ ꓔꓱꓹ ꓚꓵꓺ_ ꓟ ꓔꓯ ꓪꓻ ꓜꓲ ꓧꓪꓺ ꓟꓰꓹ ꓠꓬ꓾ ꓣꓳ-ꓟ ꓘꓴ ꓜꓲ ꓞꓳ ꓟꓽ ꓔꓱꓹ ꓟ ꓔꓯ ꓪꓻ ꓜꓲ ꓢꓷꓸ ꓡ_ ꓡꓳ꓿ ꓪꓴ-ꓢ ꓐꓯ ꓘꓶ ꓔꓯ ꓠꓬ ꓟꓽ ꓡꓶꓸ ꓟꓽ ꓒꓳꓹ ꓟ ꓔꓯꓺ ꓓꓴ ꓚꓬꓹ ꓔ ꓢꓲ꓾ ꓚꓲ ꓛꓬ ꓕꓲ ꓦ ꓕꓲ ꓖꓳ ꓓꓱ ꓕꓲ ꓙ ꓠꓲꓹ ꓡꓱꓸꓼ ꓔꓱꓹ ꓚꓵꓺ_ ꓟ ꓔꓯ ꓧꓪꓺ ꓟꓰꓹ ꓠꓬꓲ_ ꓡꓳ꓿ ꓢꓲ ꓫꓬ ꓕꓳ ꓶ ꓔꓯ ꓠꓬ ꓢꓲ ꓫꓬ ꓕꓳ ꓶ ꓡꓰ ꓒꓶꓻ ꓠ ꓗꓹ_ ꓡꓳ꓾ ꓐꓯ_ ꓟ ꓔꓯ ꓬꓲ ꓢꓷ ꓡꓰ ꓠꓬꓲ꓾ ꓔꓱꓹ ꓔꓱꓹ_ ꓐꓰ ꓟꓸ ꓟꓲ ꓒꓶꓻ ꓐ ꓡ ꓠꓹ ꓟ ꓐꓱ ꓶ꓾ ꓧꓪꓺ ꓟꓶ ꓓ_ ꓟ ꓬꓰ ꓙ ꓓꓴ ꓮ ꓙꓵꓽ ꓔꓯ ꓣꓱꓽ ꓢꓲ ꓟꓸ ꓟꓲ ꓒꓶꓻ ꓢꓯꓼ ꓕꓵꓼ_ ꓡꓳ꓿ ꓖꓳ ꓡꓱ ꓬꓰ_ ꓟ ꓗꓪ ꓢꓲ-ꓫꓬ-ꓟ-ꓦ ꓥꓸ ꓟꓳꓸ ꓖꓶ_ ꓟ ꓘꓳ ꓣꓴ ꓟꓶ ꓠꓹ ꓟ ꓥ_ ꓟꓲ ꓬꓲꓸ ꓶꓼ ꓓꓰꓽ_ ꓡꓳ꓿ “ꓪꓴ-ꓢ ꓡꓰ ꓠꓬꓲ ꓟꓳ ꓓꓴ ꓣꓳꓺ ꓖꓶ ꓡ ꓠꓹ ꓟ ꓶꓼ ꓓꓰꓽ ꓗꓷ ꓟꓶ ꓕꓯ꓾ ꓢꓲ ꓫꓬ ꓕꓳ ꓶ ꓔꓯ ꓪ ꓜꓲ ꓢꓻ ꓢꓻ_ ꓐꓰ ꓢꓷꓸ ꓡꓰ ꓐ ꓡ_ ꓡꓳ꓾” ꓐꓰ꓾ ꓗꓸ ꓠꓯ ꓟ ꓦꓬ ꓠꓬꓲ ꓗꓪ ꓬꓲ ꓡꓰ ꓐꓳ ꓔ ꓟ ꓙꓳ_ ꓡꓳ꓿
	ꓜꓴ-ꓡꓲ ꓚꓺ ꓟꓸ ꓖꓶ_ ꓟ ꓟꓸ ꓟꓲ ꓠꓬ ꓡꓴ-ꓔꓷ ꓔꓯ ꓐꓰ ꓟꓶ ꓔ ꓟ ꓟꓽ ꓥ꓿ ꓬꓲ ꓚꓺ ꓟꓸ ꓖꓶ_ ꓟ ꓟꓸ ꓟꓲ ꓠꓬ ꓙꓲ-ꓢꓴ ꓟꓸ ꓟꓲ ꓥ ꓡꓳ꓿ “ꓮ ꓧꓪꓹ ꓡꓴ-ꓔꓷ ꓠꓬ ꓙꓲ-ꓢꓴ ꓟꓸ ꓟꓲ ꓚꓺ ꓟꓸ ꓖꓶ ꓗꓷ ꓐꓭ_ ꓕꓯ ꓠꓽ꓾ ꓟꓸ ꓟꓲ ꓖꓳ ꓟ ꓠꓬ ꓮ ꓟꓶ ꓥꓪ ꓚꓺ ꓟꓸ ꓖꓶ ꓔꓬ_ ꓟ ꓥꓳ꓿ ꓡꓴ-ꓔꓷ ꓐꓰ ꓥꓪ ꓠꓬ ꓕꓳ ꓶ ꓗꓪ ꓐꓰ ꓙ ꓡꓯ ꓘꓳ_ ꓟ ꓟꓽ ꓙꓳ ꓠꓬꓲ꓿ ꓖꓳ ꓡꓱ ꓥ_ ꓠꓬ ꓮ ꓫꓵꓽ ꓑꓶ ꓓꓴ ꓥꓪ ꓠꓴꓽ ꓠꓬꓲꓽ ꓣꓳ ꓚꓺ ꓟꓸ ꓖꓶ_ ꓟ ꓟꓸ ꓟꓲ ꓠꓬ ꓫꓱꓸ ꓡꓯꓼ ꓘꓳ_ ꓡ? ꓥꓪ ꓠꓴꓽ ꓠꓬꓲ ꓣꓳ ꓠꓬ ꓖꓪ ꓙꓱ ꓡꓯ ꓘꓳ ꓔ ꓟ ꓟꓽ ꓙꓳ ꓙꓳ꓾ ꓫꓱꓸ_ ꓟ ꓟꓸ ꓟꓲ ꓔꓯ ꓚꓺ ꓟꓸ ꓖꓶ ꓔꓬ ꓟ ꓠꓽ꓾ ꓢꓲ-ꓫꓬ-ꓟ-ꓦ ꓪꓴ-ꓢ ꓠꓬ ꓥꓪ ꓠꓴꓽ ꓔꓯ ꓧꓳꓽ ꓔꓬ ꓟ ꓢꓷꓸ ꓡꓰ ꓓꓴ ꓥꓳ꓾” ꓐꓰ ꓢꓴ-ꓜꓶ-ꓡ ꓗꓪ ꓟ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓢꓴ ꓖꓳ ꓕꓲ ꓣꓳ (ꓜꓴ-ꓡꓲ) ꓡꓰ ꓐꓯ_ ꓡꓳ꓿
	ꓜꓴ-ꓡꓲ ꓠꓬ 1516 ꓘꓳꓼ ꓗꓪ꓾ ꓰ-ꓢꓲ-ꓓꓰ-ꓠ (EINSIEDELN) ꓡꓳ ꓒꓱ ꓗꓪ ꓟ ꓪꓽ ꓘꓴ ꓦꓲ ꓗꓪ ꓟꓸ ꓟꓲ ꓚꓺ ꓠꓹ ꓟ ꓙꓰ_ ꓡꓳ꓿ ꓜꓴ-ꓡꓲ ꓬꓲ ꓔꓶꓺ ꓙꓱꓼ ꓠꓬ꓾ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓠꓹ ꓟ ꓐꓱ ꓶ ꓡꓳ ꓒꓱ ꓕꓱ ꓟ ꓗꓪ ꓞꓳ ꓤ ꓮꓽ ꓟꓬꓹ ꓡꓰ ꓔꓳꓹ ꓙ_ ꓟ ꓟꓶ ꓠꓹ ꓟ ꓥ ꓡꓳ꓿ 
	ꓡꓳ ꓒꓱ ꓖꓳ ꓟ ꓗꓪ ꓟ-ꓡꓲꓹ ꓐꓬꓱꓽ ꓕꓲ ꓟ ꓙꓳ ꓢꓲ꓾ ꓖꓳ ꓟ ꓠꓬ ꓪꓽ ꓠꓬꓲ_ ꓟ ꓙꓳ_ ꓡꓳ꓾ ꓐꓰ ꓞꓳ ꓤ ꓮꓽ ꓟꓬꓹ ꓡꓰ ꓐꓯ ꓔꓬ_ ꓡꓳ꓿ “ꓕꓱ ꓗꓪ ꓝꓴꓲ ꓖ ꓖꓶ_ ꓟ ꓟꓶ ꓓ_ ꓡꓳ꓾” ꓐꓰ꓾ ꓪ ꓘꓴ ꓦꓲ ꓗ ꓘꓶꓽ ꓗꓪ ꓐꓳ ꓔ_ ꓡꓳ꓿ ꓢꓴ-ꓜꓶ-ꓡ ꓗꓴꓷꓼ ꓚꓳꓺ ꓡꓳ ꓡꓳ ꓗꓪ ꓟ ꓞꓳ ꓤ_ ꓡꓰꓽ ꓟꓽ ꓞꓲ꓾ ꓔꓷꓼ-ꓗꓴꓷꓼ ꓐꓰ ꓙꓬ-ꓟꓶ-ꓠꓲ ꓗꓴꓷꓼ ꓗꓪ ꓟ ꓞꓳ ꓤ ꓐꓴ ꓥ_ ꓟꓲ ꓟ-ꓡꓲꓹ ꓐꓬꓱꓽ ꓲ' ꓔ ꓖꓴ ꓖꓳ ꓟ ꓗꓪ ꓡ_ ꓡꓳ꓿ ꓫꓵꓽ ꓪꓴ ꓕꓱ ꓟ ꓔꓯ ꓬꓲꓸ ꓚꓰꓺ ꓬꓰ ꓢꓲ꓾ ꓜꓴ-ꓡꓲ ꓠꓬ ꓙꓵꓻ ꓚꓱꓹ ꓥꓳꓽ ꓡꓰ ꓢꓴ ꓖꓳ ꓕꓲ ꓧꓳꓽ ꓔꓯ ꓶꓼ ꓓꓳꓽ ꓫꓱꓹ ꓓꓳꓽ_ ꓐꓰ ꓝꓴꓲ ꓖ ꓖꓶ_ ꓟ ꓣꓱꓽ ꓛꓰꓽ ꓟꓸ ꓟꓲ ꓚꓺ ꓟꓸ ꓖꓶ_ ꓡꓳ꓿
	“ꓪꓴ-ꓢ ꓠꓬ ꓬꓲ ꓚꓰꓼ ꓔ ꓟ ꓟꓵꓽ ꓮꓽ ꓟꓬꓹ ꓗꓳ ꓡꓳ ꓗꓪ꓾ ꓕꓱ ꓕꓲ ꓟꓵꓽ ꓗꓪ_ ꓡꓰꓽ ꓔꓬ_ ꓡꓳ꓾ ꓐꓰ ꓕꓽ ꓓꓵꓽ ꓙ꓿ ꓓꓴ ꓓꓳ ꓪꓴꓸ ꓓꓵ ꓕꓱꓼ_ ꓟ꓾ ꓔꓲꓺ ꓖꓶ_ ꓟ꓾ ꓢꓲꓺ ꓐꓬꓱꓽ꓾ ꓟꓬꓽ ꓠꓬꓲ ꓠꓬ ꓟ-ꓡꓲꓹ ꓐꓬꓱꓽ ꓐꓰ ꓠꓱ ꓐꓯ ꓢꓲ ꓫꓬ ꓢꓴ ꓐꓴ ꓐꓬꓱꓽ ꓒꓬꓱꓽ ꓕꓯ ꓗꓪ ꓶꓼ ꓓꓰꓽ_ ꓟ꓾ ꓕꓱ ꓡꓱ ꓫꓵꓽ ꓙꓲꓻ ꓖꓴ ꓟꓽ ꓙꓳ ꓟ ꓟꓬꓱꓽ ꓡꓰ ꓪꓴ-ꓢ ꓬꓲ ꓣꓱ ꓛꓰ ꓔꓯ ꓧꓪꓺ ꓟꓶ ꓓ_ ꓡ? ꓐꓬꓱꓼ ꓡꓱꓼ ꓡꓱꓼ ꓟ ꓪꓴꓸ ꓓꓵ ꓑꓲꓸ ꓓꓴ_ ꓐꓰ꓾ ꓓꓲꓽ ꓓꓲꓽ_ ꓡꓰꓽ ꓛꓳꓹ ꓔ ꓟ ꓪꓴꓸ ꓓꓵ_ ꓐꓰ꓾ ꓐꓵ ꓞꓶꓽ ꓐꓽ ꓢꓽ_ ꓐꓰ꓾ ꓫꓵꓺ ꓡꓰ ꓐꓲꓻ ꓓꓴ ꓫꓬꓹ ꓔ ꓟ ꓛꓲ ꓠꓲ (ꓛꓲ ꓔꓼ) ꓗꓪ ꓮꓸ ꓫꓵꓽ ꓒꓵꓽ ꓶꓼ꓾ ꓥ ꓠꓬ ꓮ ꓫꓵꓽ ꓪꓽ ꓠꓬꓲ_ ꓟ ꓙꓳ_ ꓡ? ꓞꓳ ꓤ ꓮ ꓙꓵꓽ ꓐꓱ ꓶ ꓕꓲ ꓧꓪꓹ_ ꓐꓰ ꓡꓯ ꓐꓳ ꓔꓶ ꓓꓴ ꓗꓪ ꓫꓵꓻ ꓙ ꓗꓷ ꓟ ꓙꓲ-ꓢꓴ_ ꓡꓰꓽ ꓝꓴꓲ ꓔꓯ ꓕꓲ ꓞꓲꓼ ꓕꓲ ꓑ ꓫꓵꓹ ꓩꓴ ꓗꓷ ꓐ ꓡ_ ꓡꓳ꓿ ꓙꓲ-ꓢꓴ ꓠꓬ ꓢꓰꓼ ꓔꓲꓺ ꓓꓴ꓾ ꓥ ꓠꓬ ꓬꓲꓸ ꓛꓲꓺ ꓫꓵꓻ ꓙ ꓢꓴ ꓥ ꓡꓳ꓾” ꓐꓰ꓾ ꓜꓴ-ꓡꓲ ꓡꓰ ꓐꓯ_ ꓡꓳ꓿
	ꓮꓽ ꓘꓶꓸ ꓢꓯꓼ ꓕꓵꓼ ꓪꓴꓽ ꓧꓶ ꓢꓲ ꓪꓴꓸ ꓓꓵ ꓕꓱꓼ ꓠꓹ ꓟ ꓓꓴ ꓓꓳ ꓢꓴ ꓡ ꓞꓳ ꓮꓽ ꓟꓬꓹ ꓠꓬ꓾ ꓬꓲ ꓪ ꓬꓰ ꓗꓷ ꓟ ꓟꓬꓱꓽ ꓔꓯ ꓙꓲꓻ ꓖꓴ ꓟꓽ ꓙꓳ꓾ ꓐꓰ ꓐꓯ ꓪ ꓡꓰ ꓠꓬꓲ ꓠꓲꓹ ꓟ ꓐꓬꓺ ꓡꓰ_ ꓡꓳ꓿ ꓙꓲ-ꓢꓴ ꓗꓪ ꓐꓰ ꓝꓴꓲꓹ ꓖ ꓖꓶ ꓟꓶ_ ꓡꓳ꓾ ꓐꓯ_ ꓟ ꓔꓯ ꓬꓲ ꓪ ꓙ ꓜꓲꓼ ꓟꓽ ꓐ ꓡ꓿ ꓣꓳ-ꓟ ꓘꓴ ꓜꓲꓼ ꓞꓳ ꓣꓱꓽ ꓬꓰ ꓚꓱꓹ ꓔꓯ_ ꓡꓰꓽ ꓬꓲ ꓪ ꓠꓲꓹ ꓘꓪ ꓫꓵꓻ ꓔꓬ_ ꓡꓳ꓿ ꓬꓲ ꓪ ꓐꓱ ꓶ ꓠꓬ꓾ ꓚꓬꓴꓹ ꓟꓶ ꓠꓹ ꓟ ꓚꓲ ꓛꓬ ꓠꓲꓹ ꓟ ꓔꓯ ꓢꓲ ꓫꓬ ꓡꓰ ꓝꓲ ꓠꓹ ꓟ ꓐꓱ ꓶ ꓢꓯꓼ ꓕꓵꓼ_ ꓟ ꓕꓯ ꓢꓲ꓾ ꓒꓳꓹ ꓒꓶꓽ ꓔꓯ ꓡꓯꓼ ꓙꓱ ꓖꓶ_ ꓟ ꓠꓬ ꓪ ꓜꓲ ꓢꓻ_ ꓡꓳ꓿ 
	ꓖꓳ ꓡꓱ ꓥ_ ꓟꓲ ꓠꓱꓸ ꓐꓯ ꓕꓲ ꓜꓴ ꓠꓬ꓾ ꓙꓲ-ꓢꓴ ꓗꓪ ꓐꓰ ꓚꓬꓴꓹ ꓟꓶ_ ꓟ ꓶꓼ ꓓꓳꓽ ꓔꓯ ꓘꓳ ꓣꓴ_ ꓡꓳ꓿ ꓙꓲ-ꓢꓴ ꓬꓲꓸ ꓫꓵꓽ ꓠꓬ ꓝꓴꓲꓹ ꓑꓲꓸ ꓓꓴ ꓥ ꓟ ꓔꓯ ꓙꓵ ꓠꓲꓹ ꓗꓪ ꓐꓰ ꓬꓲꓸ ꓪ ꓘꓳ ꓣꓴ_ ꓡꓳ꓿ ꓬꓲ ꓪ ꓠꓬ ꓬꓲ ꓪ ꓟꓵꓽ ꓗꓪ ꓬꓲꓼ ꓙꓰ ꓢꓲ꓾ ꓬꓲ ꓪ ꓢꓷꓸ_ ꓟ ꓛꓳ ꓒꓯꓹ ꓐꓴ ꓔꓯ ꓶꓼ ꓓꓳꓽ ꓛꓲ ꓡꓯꓼ ꓖꓳ ꓟ ꓑꓯꓹ ꓖꓶ_ ꓡꓳ꓿ ꓕꓱ ꓡꓱ ꓐꓰ ꓔꓱꓹ ꓚꓵꓺ_ ꓟ ꓟꓸ ꓟꓲ ꓠꓬ ꓡꓳ ꓒꓱ ꓕꓲ ꓟ ꓗꓸ ꓠꓯꓸ ꓕꓲ ꓟ ꓒꓬꓱꓺ ꓙꓰ ꓠꓬꓲ꓾ ꓟ-ꓡꓲꓹ ꓐꓬꓱꓽ ꓔꓯ ꓪꓴꓸ ꓓꓵ ꓕꓱꓼ ꓠꓹ ꓟ ꓡꓻ ꓢꓴ ꓞꓳ ꓤ ꓠꓲꓸ ꓡꓰ_ ꓡꓳ꓿ ꓔꓲꓺ ꓒꓴꓻ ꓥ_ ꓟꓲ ꓠꓲꓸ ꓡꓰ ꓢꓲ꓾ ꓔꓲꓺ ꓒꓴ ꓗꓪ ꓐꓰ ꓦ ꓐ ꓪꓽ ꓒꓵꓽ ꓜꓽ ꓔꓬ ꓟ ꓜꓴ-ꓡꓲ ꓔꓯ ꓥ_ ꓟꓲ ꓠꓻ ꓡꓰ_ ꓡꓳ꓿ ꓖꓳ ꓡꓱ ꓥ_ ꓟꓲ ꓥꓳꓽ ꓡꓰ_ ꓟ ꓙꓵꓻ ꓚꓱꓹ ꓔꓯ ꓘꓳ ꓣꓴ ꓢꓴ ꓠꓲꓸ ꓡꓰ ꓔꓬ ꓠꓬꓲ꓾ ꓜꓴ-ꓡꓲ ꓗꓹ ꓛꓲ_ ꓡꓳ꓿ ꓔꓱꓹ ꓚꓵꓺ_ ꓟ ꓡꓰ ꓞꓳ ꓤ ꓠꓲꓹ ꓟ ꓔꓯ ꓣꓴꓻ ꓕꓶꓻ ꓔ_ ꓡꓳ꓿

ꓜꓴ-ꓡꓲ ꓔꓯ ꓜꓴ-ꓬꓲ-ꓢꓶꓽ (ZURICH) ꓗꓪ ꓘꓴ_ ꓟ 

	ꓢ ꓘꓳꓼ ꓗꓸ ꓠꓯ ꓢꓴ-ꓜꓶ-ꓡ ꓗꓴꓷꓼ ꓠꓶꓽ ꓧꓪꓺ ꓐꓴ ꓐꓱ ꓶ ꓮꓸ ꓓꓲꓽ ꓬꓳꓹ ꓚꓲꓽ_ ꓟ ꓡꓳ ꓒꓱ ꓕꓲ ꓟ ꓥ ꓟ꓾ ꓜꓴ-ꓬꓲ-ꓢꓶꓽ ꓡꓳ ꓒꓱ ꓗꓪ ꓙꓳ_ ꓟ ꓪ ꓘꓴ ꓦꓲ ꓗꓪ ꓟꓸ ꓟꓲ ꓚꓺ ꓖꓶ ꓡ ꓠꓹ ꓟ ꓘꓴ_ ꓡꓳ꓿ ꓬꓲꓸ ꓚꓺ ꓟꓸ ꓖꓶ_ ꓟ ꓟꓸ ꓟꓲ ꓠꓬ ꓮꓽ ꓘꓶꓸ ꓢꓯꓼ ꓙꓳ_ ꓟ ꓑꓶ ꓓꓴ꓾ ꓝ ꓢꓲ ꓖꓳ ꓗꓪ ꓡꓯ ꓫꓵ ꓟꓸ ꓖꓶ ꓡ ꓠꓹ ꓟ ꓘꓴ ꓜꓲ ꓞꓳ ꓧꓳꓽ ꓢꓴ ꓐꓴ ꓡꓰ ꓬꓲꓸ ꓔꓯ ꓟꓬꓱꓽ ꓡꓯ ꓙꓱ ꓡ_ ꓡꓳ꓿
	“ꓝꓲꓸ ꓒꓵꓽ ꓕꓲ ꓫꓵꓽ ꓡꓰ ꓕꓲ ꓫꓵꓽ ꓔꓯ ꓟꓽ ꓖꓳꓽ ꓡꓰ ꓝꓲ ꓝꓲ ꓖꓳꓺ ꓟꓶ ꓠꓹ ꓟ ꓐꓱ ꓶ ꓠꓴ ꓢꓯꓼ ꓕꓵꓼ ꓙ ꓠ ꓗ_ ꓡꓳ꓿ ꓠꓻ ꓒꓬꓽ ꓙꓵꓻ ꓔꓬ ꓢꓴ ꓔꓯ_ ꓐꓰ ꓥ_ ꓟꓲ꓾ ꓘꓶ ꓫꓵꓽ ꓜꓲꓼ ꓓꓴ_ ꓐꓰ ꓜꓲꓼ ꓓꓴ ꓬꓲꓸ ꓫꓵꓽ ꓬꓲ ꓙꓰꓽ ꓗꓪ ꓐꓰ ꓥ_ ꓟꓲ ꓔꓲꓺ ꓒꓴ ꓮꓽ ꓟꓬꓹ ꓖꓳꓺ ꓟꓶ ꓠꓹ ꓟ ꓠꓴ ꓢꓯꓼ ꓕꓵꓼ ꓠ ꓗ_ ꓡꓳ꓿ ꓘꓶ ꓫꓵ ꓜꓲꓼ ꓓꓴ ꓧꓳꓽ_ ꓟ_ ꓐꓰ꓾ ꓟꓸ ꓟꓲ ꓚꓺ_ ꓟ_ ꓐꓰ꓾ ꓢꓲꓺ ꓤ ꓐꓴ ꓔꓯ ꓡꓳꓸ ꓙ_ ꓟ ꓟꓬꓱꓽ ꓗꓪ ꓠꓴ ꓔꓯ ꓬꓰ ꓙ ꓢꓴ ꓧꓪꓺ ꓢꓲ ꓣꓱꓽ ꓬꓰ ꓛꓵ_ ꓡꓳ꓿ ꓟꓬꓽ ꓠꓬꓲ ꓠꓬ ꓟꓸ ꓟꓲ ꓚꓺ_ ꓟ ꓗꓪ ꓥꓳ꓾” ꓐꓰ ꓜꓴ-ꓡꓲ ꓔꓯ ꓘꓴ ꓜꓲ ꓞꓳ ꓙꓵꓽ ꓢꓴ ꓐꓴ ꓡꓰ ꓐꓯ_ ꓡꓳ꓿ 
	ꓜꓴ-ꓡꓲ ꓠꓬ ꓟꓬꓱꓽ ꓡꓯ ꓙꓱ ꓖꓶ ꓢꓴ ꓐꓴ ꓐꓯ ꓘꓶꓽ ꓔꓯ ꓟꓽ ꓪꓳꓹꓼ ꓐꓰ ꓠ ꓠꓹ ꓢꓲ꓾ “ꓙꓲ-ꓢꓴ ꓬꓲ ꓞꓳ ꓙꓳ ꓤꓶ ꓔꓯ ꓞꓳ ꓤ ꓐꓴ ꓔꓯ_ ꓐꓰ ꓚꓵꓺ ꓔ ꓟ ꓟꓶ ꓫꓵ ꓡꓰꓳ꓿ ꓥꓪ ꓠꓬ ꓟ-ꓕꓲ ꓕꓳ ꓶ ꓕꓲ ꓑꓷꓠ ꓡꓱꓸꓼ ꓔꓯ ꓚꓺ ꓟꓸ ꓖꓶ_ ꓥꓳ꓿ ꓪꓴ-ꓢ ꓟꓬꓱꓽ ꓬꓰ_ ꓟ ꓗꓪ ꓥꓪ ꓓꓽ ꓪꓴꓸ ꓓꓵ ꓙ ꓔ ꓟ ꓠꓬ ꓪꓴ-ꓢ ꓟꓬꓱꓺ ꓓꓳ ꓓꓳ ꓡ ꓠꓹ ꓟ_ ꓐꓰ꓾ ꓙꓲ-ꓢꓴ ꓔꓯ ꓫꓱꓸ ꓖꓶ ꓓꓳ ꓟꓴꓹ ꓠꓹ ꓟ_ ꓐꓰ꓾ ꓶꓻ ꓟꓬ ꓚꓬꓴꓹ ꓟꓶ_ ꓟ ꓟꓸ ꓟꓲ ꓚꓵꓺ_ ꓔꓯ ꓚꓺ ꓟꓸ ꓖꓶ ꓠꓹ ꓟ_ ꓐꓰ꓾ ꓞꓳ ꓤ ꓐꓴ ꓔꓯ ꓔꓱꓹ ꓚꓵꓺ_ ꓟ ꓙꓵ ꓠꓲꓹ ꓟꓶ ꓡꓰ ꓝꓲ ꓠꓹ ꓟ ꓥ ꓡꓳ꓾” ꓐꓰ ꓒꓳꓹ ꓖꓶ_ ꓡꓳ꓿
	ꓜꓴ-ꓡꓲ ꓚꓺ ꓟꓸ ꓖꓶ_ ꓟ ꓔꓯ ꓠ ꓠꓹ ꓠꓹ ꓟ ꓞꓳ ꓤ ꓮꓽ ꓟꓬꓹ ꓜꓲꓼ ꓛꓲ ꓡ_ ꓡꓳ꓿ ꓜꓴ-ꓡꓲ ꓡꓰ ꓶꓼ ꓓꓳꓽ ꓫꓱꓹ ꓓꓳꓽ ꓡꓲ ꓑꓷꓠ ꓗꓪ ꓟ ꓙꓲ-ꓢꓴ ꓬꓲ ꓤꓶꓻ ꓙ ꓖꓴ ꓔꓯ ꓚꓺ ꓟꓸ ꓖꓶ ꓢꓲ꓾ ꓟꓬꓱꓽ ꓬꓰ ꓪꓴꓸ ꓔꓴ_ ꓡꓳ꓿ “ꓥꓪ ꓠꓴ ꓪ ꓔꓯ ꓧꓳꓽ ꓔꓯꓹ ꓙꓰ ꓠꓲꓹ ꓫꓵ_ ꓟ ꓠꓬ꓾ ꓢꓯꓼ ꓟꓬ ꓝꓸ ꓓꓴ ꓬꓲꓸ ꓚꓰꓺ ꓥ ꓟ ꓙꓲ-ꓢꓴ ꓔꓬ ꓗꓪ ꓥ ꓡꓳ꓾” ꓐꓰ ꓚꓺ ꓟꓸ ꓖꓶ ꓗꓷ ꓕꓯ꓾ ꓗꓴꓷꓼ ꓙꓵꓽ ꓢꓴ ꓐꓴ꓾ ꓢꓷ ꓠꓲꓹ ꓙꓳ ꓢꓴ ꓐꓴ꓾ ꓡꓯꓼ ꓟꓬꓱꓽ ꓬꓰ ꓢꓴ ꓐꓴ_ ꓐꓰ ꓔꓶꓺ ꓜ ꓔꓶꓺ ꓓꓳ ꓢꓴ ꓐꓴ ꓮ ꓙꓵꓽ ꓠꓬ ꓬꓲꓸ ꓚꓺ ꓟꓸ ꓖꓶ_ ꓟ ꓔꓯ ꓠ ꓠꓹ_ ꓡꓳ꓿ ꓬꓲ ꓡꓰ ꓦꓬ ꓠꓬꓲ ꓖꓳ ꓟ ꓗꓪ ꓒꓬꓱꓼ ꓞꓹ ꓔꓬ ꓟ ꓟꓽ ꓙꓲ ꓟꓽ ꓜꓳꓽ ꓟ ꓔꓯ ꓔꓰꓹ ꓔꓰ_ ꓡꓰꓽ ꓝꓴꓲ ꓓꓰꓺ_ ꓡꓳ꓿ ꓞꓳ ꓤ ꓮꓽ ꓟꓬꓹ ꓠꓬ ꓪꓴ-ꓢ ꓔꓯ ꓚꓱꓹ ꓬꓲꓼ ꓡ_ ꓡꓳ꓿ “ꓡ ꓞꓳ ꓕꓱ ꓕꓲ ꓣꓳ ꓠꓽ꓾ ꓔꓱꓹ ꓚꓵꓺ_ ꓟ ꓟꓸ ꓟꓲ ꓔꓯ ꓚꓺ ꓢꓴ ꓟꓸ ꓒ ꓥ ꓡꓳ꓿ ꓬꓲ-ꓙꓲꓽ ꓟꓵꓽ ꓬꓲꓸ ꓠꓯ ꓞꓲꓹ_ ꓟ ꓗꓪ ꓐꓰ ꓣꓳ ꓔꓯ ꓚꓬꓴꓹ ꓓꓳ ꓡ ꓠꓹ ꓟ ꓣꓳꓽ ꓟꓳ-ꓫꓲ ꓥ ꓠꓳꓹ꓾” ꓐꓰ ꓞꓳ ꓜꓴ ꓞꓳ ꓟꓯꓼ ꓡꓰ ꓐꓯ_ ꓡꓳ꓿ 
	ꓟꓽ ꓟꓶ ꓫꓵꓺ ꓕꓯ ꓜꓴ-ꓡꓲ ꓔꓯ ꓔꓳꓹ ꓢꓴ ꓓꓳ ꓡ_ ꓡꓳ꓿ ꓒꓳꓹ ꓒꓶ ꓡꓯꓸ ꓤ ꓐꓴ ꓠꓬ ꓬꓲ ꓔꓯ ꓤꓲꓺ_ ꓡꓳ꓿ ꓕꓲ ꓐꓱ ꓠꓬ ꓬꓲ ꓔꓯ ꓝꓳꓹ ꓖꓶ_ ꓡꓳ꓿ ꓕꓲ ꓐꓱ ꓠꓽ ꓬꓲ ꓔꓯ ꓟꓽ ꓔꓱꓹ ꓟ ꓐꓯ ꓘꓶ ꓫ ꓕꓱ ꓢꓲ ꓔꓳꓹ_ ꓡꓳ꓿ ꓖꓳ ꓡꓱ ꓥ_ ꓟꓲ ꓜꓴ-ꓡꓲ ꓠꓬ ꓖꓳ ꓟ ꓮ ꓙꓵ ꓔꓯ ꓜꓲꓽ ꓔ_ ꓡꓳ꓿
	ꓪꓴ-ꓢ ꓠꓬ ꓟꓽ ꓔꓱꓹ ꓟ ꓞꓳꓹ ꓚꓺ ꓠꓯꓸꓼ ꓗꓪ ꓪꓳꓽ ꓞꓹ ꓢꓴ ꓐꓴ ꓔꓯ ꓒꓶꓻ ꓩꓴ ꓖꓶ ꓠꓹ ꓟ ꓬꓰ ꓔꓬ ꓕꓯ꓾ ꓢ-ꓓꓯ ꓥ_ ꓟꓲ ꓞꓳ ꓤ ꓐꓴ ꓔꓯ ꓪ ꓜꓲ ꓠꓯ ꓞꓲꓹ_ ꓟ ꓗꓪ ꓓꓵꓽ ꓙꓰ ꓝꓲ ꓠꓹ ꓟ_ ꓐꓰ꓾ ꓞꓳꓹ ꓚꓺ ꓔꓯ ꓪ ꓜꓲ ꓕꓶꓻ ꓡꓰ ꓝꓲ ꓠꓹ ꓟ ꓢꓯꓼ ꓕꓵꓼ ꓔꓬ_ ꓡꓳ꓿ ꓣꓳ-ꓟ ꓘꓴ ꓜꓲ ꓞꓳ ꓠꓬ ꓒꓴꓻ ꓟꓶ ꓠꓹ ꓟ ꓐꓱ ꓶ꓾ ꓝꓴꓲꓹ ꓖ ꓖꓶ_ ꓟ ꓐꓰ ꓗꓴꓸ ꓙꓲꓽ ꓙꓳ_ ꓟ ꓔꓲꓺ ꓒꓴ ꓧꓪꓺ ꓚꓱꓹ ꓔꓯ ꓟꓵ ꓗꓳꓹ ꓓꓵ ꓓꓵ ꓗꓪ ꓟ ꓘꓴ ꓜꓲꓼ ꓞꓳ ꓥ ꓕ ꓑꓳ ꓗꓪ ꓣꓱꓽ ꓬꓰ ꓠꓹ ꓟ ꓢꓯꓼ ꓕꓵꓼ_ ꓡꓳ꓿ ꓝꓴꓲꓹ ꓕꓲ ꓫꓵꓽ ꓡꓰ ꓕꓲ ꓫꓵꓽ ꓗꓪ ꓐꓶꓻ ꓠ ꓗꓹ ꓟ ꓬꓲꓸ ꓒꓵꓽ ꓙꓳ_ ꓡꓳ꓿ ꓘꓴ ꓜꓲꓼ ꓞꓳ ꓔꓯ ꓒꓴꓻ ꓔꓲꓺ ꓖꓶ ꓗꓷ ꓕꓯ꓾ ꓝꓴꓲ ꓥ ꓕ ꓑꓳ ꓔꓯ ꓥꓸ ꓩꓴ ꓖꓶ_ ꓡꓳ꓿ ꓕꓱ ꓡꓱ ꓐꓰ ꓟꓬꓱꓽ ꓓꓽ ꓟ ꓠꓬꓲꓽ ꓫꓵꓽ ꓠꓬ ꓢꓯꓼ ꓙꓳ ꓡ_ ꓡꓳ꓿ ꓬꓲ ꓪꓴꓸ ꓕꓲ ꓫꓵꓽ ꓠꓬ꓾ ꓣꓳ-ꓟ ꓘꓴ ꓜꓲ ꓞꓳ ꓡꓰ ꓒꓴꓻ ꓟꓶ ꓠꓹ ꓟ ꓐꓱ ꓶ ꓝꓴꓲꓹ ꓞꓷꓹ ꓒꓬꓽ ꓪꓴꓽ ꓖꓶ_ ꓟ ꓟꓬꓱꓽ ꓥ ꓢꓲ꓾ ꓠꓬꓲꓽ ꓫꓵꓽ ꓕꓲ ꓫꓵꓽ ꓠꓬ꓾ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓢꓴ ꓜꓴ-ꓡꓲ ꓡꓰ ꓙꓲ-ꓢꓴ ꓠꓬ ꓚꓬꓴꓹ ꓢꓲ ꓒ ꓥ ꓡꓳ꓾ ꓐꓰ ꓚꓺ ꓟꓸ ꓖꓶ_ ꓟ_ ꓐꓰ ꓟꓽ ꓙꓲ ꓟꓽ ꓜꓳꓽ ꓟ ꓟꓬꓱꓽ ꓔꓯ ꓐꓯ ꓞꓷꓹ_ ꓟ ꓥ ꓡꓳ꓿ 

ꓢꓴ-ꓜꓶ-ꓡ ꓗꓪ ꓝꓴꓲ ꓞꓷꓹ ꓒꓬꓽ ꓪꓴꓽ ꓜꓽ_ ꓟ

	ꓙꓬ-ꓟꓶ-ꓠꓲ ꓗꓪ ꓠꓬ ꓟꓬꓱꓺ ꓓꓳꓽ ꓐꓬꓺ ꓡꓰ ꓢꓴ ꓕꓲ-ꓜꓲ ꓡꓰ ꓧꓳꓽ ꓪꓴꓸ ꓟꓴ ꓢꓲ ꓝꓴꓲꓹ ꓞꓷꓹ ꓒꓬꓽ ꓪꓴꓽ_ ꓡꓳ꓿ ꓢꓴ-ꓜꓶ-ꓡ ꓗꓪ ꓠꓬ ꓬꓲ-ꓔ-ꓡꓲ ꓗꓪ ꓟ ꓒꓳꓹ ꓒꓶ ꓡꓯꓸ ꓤ ꓢ-ꓟꓷ-ꓢꓳ-ꓠ ꓡꓰ ꓧꓳꓽ ꓢꓲ ꓝꓴꓲꓹ ꓞꓷꓹ ꓒꓬꓽ ꓪꓴꓽ_ ꓡꓳ꓿ ꓢ-ꓟꓷ-ꓢꓳ-ꓠ ꓠꓬ ꓒꓳꓹ ꓒꓶꓽ ꓐꓴ ꓒꓵꓽ ꓶꓼ ꓟꓬꓽ ꓡ ꓠꓹ ꓟ ꓙꓬ-ꓟꓶ-ꓠꓲ_ ꓐꓰ ꓢꓴ-ꓜꓶ-ꓡ ꓗꓪ ꓟ ꓒꓴ ꓮꓽ ꓟꓬꓹ ꓔꓯ ꓖꓳꓺ ꓟꓶ ꓡꓰꓳ꓿ ꓮ ꓟꓶ ꓬꓲ ꓠꓬ ꓞꓳ ꓫ ꓐꓴ ꓔꓯ ꓮꓸ ꓔꓲꓸ ꓤ ꓙꓳ_ ꓟ ꓒꓴꓻ_ ꓐꓰ ꓞꓳ ꓐꓳꓺ ꓐꓴ ꓒꓵꓽ ꓶꓼ ꓔꓯ ꓟꓽ ꓓ ꓟꓽ ꓞ ꓦꓴꓺ ꓠꓹ ꓟ ꓢꓴ-ꓜꓶ-ꓡ ꓗꓪ ꓛꓲ ꓡ_ ꓡꓳ꓿ ꓜꓴ-ꓡꓲ ꓠꓬ ꓖꓳ ꓕꓲ ꓣꓳ ꓔꓯ ꓞꓼ꓾ ꓐꓰ ꓔꓷꓹ ꓙꓵꓻ (ꓜꓲꓻ) ꓬꓰ_ ꓡꓳ꓿ ꓖꓳ ꓕꓯ ꓢ-ꓟꓷ-ꓢꓳ-ꓠ ꓠꓬ ꓬꓲ ꓬꓰ ꓠꓹ ꓟ ꓟꓬꓱꓽ ꓙꓳ_ ꓢꓰꓽ ꓡꓳ꓾ ꓐꓰ ꓐꓯ ꓢꓲ꓾ ꓗꓴꓷꓼ ꓖꓳ ꓟ ꓗꓪ ꓐꓰ ꓓꓳꓺ ꓙꓰ_ ꓡꓳ꓿ ꓢ-ꓟꓷ-ꓢꓳ-ꓠ ꓓꓳ ꓙꓰ_ ꓟ ꓠꓬ ꓟꓬꓱꓽ ꓙꓳ_ ꓠꓬꓲ ꓟꓽ ꓥ꓾ ꓜꓴ-ꓡꓲ ꓔꓯ ꓐꓰ ꓤ' ꓙꓰ_ ꓟ ꓥ ꓟ ꓔꓲꓺ ꓢꓲꓽ_ ꓠꓬꓲ꓾ ꓜꓴ-ꓡꓲ ꓐꓱ ꓶ ꓧꓪꓸ ꓡꓰ ꓓꓴ ꓕꓲ ꓫꓵꓽ ꓥꓳ꓿ ꓜꓴ-ꓡꓲ ꓠꓬ ꓜꓴ-ꓬꓲ-ꓢꓶꓽ ꓗꓪ ꓝꓴꓲꓹ ꓞꓷꓹ ꓒꓬꓽ ꓪꓴꓽ ꓜꓽ ꓢꓴ ꓐꓴ ꓔꓯ ꓔꓳꓹ ꓢꓲ꓾ ꓔꓰꓹ ꓔꓰ_ ꓡꓰꓽ ꓟꓸ ꓟꓲ ꓚꓺ_ ꓡꓳ꓿ ꓖꓳ ꓕꓲ ꓔꓳꓸ ꓗꓪ ꓢ-ꓟꓷ-ꓢꓳ-ꓠ ꓠꓶꓽ ꓡ_ ꓕꓯ꓾ ꓖꓳ ꓕꓲ ꓔꓳꓸ ꓗꓪ ꓐꓰ ꓤ' ꓙꓰ ꓠꓹ ꓟ ꓝꓳꓹ ꓖꓶ ꓡ ꓢꓴ꓾ ꓜꓴꓻ ꓜꓲꓼ (ꓗꓳꓥ ꓢꓲ) ꓗꓪ ꓐꓰ ꓝꓲ ꓩꓴ ꓡ ꓢꓴ ꓕꓲ ꓣꓳ ꓠꓬ ꓢ-ꓟꓷ-ꓢꓳ-ꓠ ꓔꓯ ꓜꓲꓻ ꓡ_ ꓡꓳ꓿ ꓢ-ꓟꓷ-ꓢꓳ-ꓠ ꓠꓬ ꓚꓴꓽ ꓬꓲꓹ ꓮꓽ ꓟꓬꓹ ꓣꓱꓽ ꓢꓲ ꓡꓳ ꓒꓱ ꓗꓪ ꓓꓵꓽ ꓡ ꓗꓷ ꓥ_ ꓟꓲ꓾ ꓢꓴ ꓡꓰ ꓬꓲ ꓔꓯ ꓖꓼ_ ꓟ ꓑꓶ ꓓꓴ ꓟꓽ ꓟꓶ ꓫꓵ ꓕꓯ ꓢꓴ-ꓜꓶ-ꓡ ꓗꓪ ꓐꓰ ꓓꓳ ꓙꓰ_ ꓡꓳ꓿ 
	1519 ꓘꓳꓼ ꓢꓴ-ꓜꓶ-ꓡ ꓕꓲ ꓗꓴꓷꓼ ꓡꓱꓸꓼ ꓗꓪ ꓠꓺ ꓓꓱꓽ ꓖꓪꓺ ꓢꓲ ꓞꓳ ꓤ ꓮꓽ ꓟꓬꓹ ꓠꓬ꓾ ꓬꓲ ꓪ ꓡꓰ ꓪꓴꓻ ꓔ ꓟ ꓝꓴꓲ ꓞꓷꓹ ꓒꓬꓽ ꓠꓬ ꓢꓯꓼ ꓪ ꓟꓽ ꓙꓳ꓾ ꓐꓯ_ ꓟ ꓔꓯ ꓢꓷ ꓡꓰ_ ꓡꓳ꓿ ꓖꓳ ꓡꓱ ꓠꓬꓲ ꓬꓲ ꓪ ꓠꓬ ꓕꓶꓻ_ ꓟ ꓙꓵꓻ ꓚꓱꓹ ꓦꓲꓻ ꓚꓰꓺ ꓕꓲ ꓟ ꓔꓯ ꓠꓲꓹ ꓥꓳꓺ_ ꓡꓳ꓿ ꓜꓴ-ꓬꓲ-ꓢꓶꓽ ꓗꓪ ꓔꓬ ꓟ ꓜꓴ-ꓡꓲ ꓔꓯ ꓥ_ ꓟꓲ ꓠꓻ ꓓꓱꓽ ꓠꓷꓼ ꓡꓰ ꓢꓲ꓾ ꓬꓲ ꓠꓬ ꓫꓵꓻꓳ꓾ ꓐꓰ꓾ ꓞꓳ ꓤ ꓮꓽ ꓟꓬꓹ ꓡꓰ ꓐꓯ ꓔꓬ_ ꓡꓳ꓿ ꓫ ꓓꓴ ꓓꓽ ꓟ ꓔꓳꓹ ꓜꓳꓽ ꓔꓬ ꓟ ꓝꓲ ꓗꓪ ꓜꓴ-ꓡꓲ ꓠꓬ ꓝꓴꓲ ꓐꓱ ꓶ ꓬꓲꓸ ꓛꓲꓺ ꓫꓵ ꓙ ꓢꓴ ꓥ ꓢꓲ꓾ ꓐꓲꓺ ꓜꓲꓼ_ ꓟ ꓢꓰꓼ ꓔꓲꓺ ꓓꓴ ꓥ ꓟ ꓬꓰ-ꓢꓴ ꓙꓲ-ꓢꓴ ꓔꓯ ꓪꓽ ꓪꓴꓽ ꓘꓳꓹ ꓢꓲ ꓠꓬꓲ꓾ ꓡꓯ ꓐꓳ ꓔꓶ ꓓꓴ ꓔꓯ ꓦ ꓡꓱ ꓐꓳ ꓔꓬ_ ꓡꓳ꓿ ꓠꓻ ꓓꓻ ꓡꓰ ꓗ ꓠꓯ ꓬꓲ ꓠꓬ ꓧꓶꓸ ꓕꓯ ꓟ ꓢꓶꓸ ꓟꓽ ꓞꓲ ꓢꓯꓼ ꓙꓳ ꓙꓳ_ ꓐꓰ ꓟꓸ ꓟꓲ ꓚꓺ ꓟꓸ ꓖꓶ_ ꓡꓳ꓿ ꓫꓵꓻ ꓘꓶꓽ ꓗꓪ ꓐꓰ ꓡꓲꓹ ꓗꓷ ꓢꓴ ꓑ ꓫꓬ ꓐꓴ ꓥ_ ꓟꓲ꓾ ꓧꓶꓸ ꓕꓯ ꓟ ꓢꓶꓸ ꓟꓽ ꓞꓲ ꓶꓼ ꓓꓳꓽ ꓫꓱꓹ ꓓꓳ ꓬꓲꓸ ꓒꓵꓽ ꓶꓼ ꓔꓯ ꓘꓳ ꓣꓴ ꓟꓶ_ ꓡꓳ꓿
	ꓜꓴ-ꓡꓲ ꓠꓬ ꓢꓲ ꓫꓬ ꓕꓳ ꓶ ꓠꓯꓸꓼ ꓗꓪ ꓟ ꓔꓱꓹ ꓚꓵꓺ_ ꓟ ꓔꓯ ꓪ ꓜꓲ ꓔꓲꓺ ꓢꓲꓽ ꓢꓲꓽ_ ꓡꓰꓽ ꓢꓷꓸ ꓡꓰ ꓟ_ ꓡꓰꓽ ꓟꓽ ꓞꓲ꓾ ꓔꓱꓹ ꓚꓵꓺ_ ꓟ ꓡꓰ ꓬꓲꓸ ꓫꓵꓼ ꓫꓬꓹ ꓚꓰꓼ ꓖꓶ ꓡ_ ꓟ ꓪꓽ ꓠꓬꓲ_ ꓟ ꓔꓯ ꓥ_ ꓟꓲ ꓘꓳ ꓣꓴ ꓟꓶ_ ꓡꓳ꓿ “ꓙꓲ-ꓢꓴ ꓡꓰ ꓣꓳ ꓐꓱ ꓶ ꓕꓲ ꓞꓲꓼ ꓒꓲꓼ ꓬꓰ ꓟꓽ ꓓ ꓟ ꓢꓯꓼ ꓟꓬ ꓪꓴꓻ ꓖꓶ ꓔ_ ꓡꓳ꓿ ꓙꓲ-ꓢꓴ ꓫ ꓙꓵ_ ꓟ ꓠꓬ ꓕꓲ ꓞꓲꓼ ꓕꓲ ꓑ ꓐꓱ ꓶ ꓔꓲꓺ ꓓꓴ ꓕꓲꓽ ꓟ ꓒꓬꓱꓼ ꓡ ꓢꓲ꓾ ꓕꓲ ꓞꓲꓼ ꓕꓲ ꓑ ꓐꓱ ꓶ ꓓꓻ ꓡꓰ ꓓꓴ ꓒꓬꓱꓼ ꓡ_ ꓡꓳ꓿ ꓢꓲꓺ ꓒ ꓬꓰ-ꓢꓴ ꓔꓯ ꓙꓵꓻ ꓕꓶꓻ ꓞꓹ_ ꓢꓴ ꓐꓴ ꓐꓱ ꓶ ꓔꓲꓺ ꓓꓴ ꓕꓱ ꓟ ꓡꓰ ꓪꓴ-ꓢ ꓬꓲ ꓔꓱꓹ ꓜꓳꓽ_ ꓟ ꓕꓲꓸ ꓔꓯ ꓐꓲꓺ ꓜꓲꓼ ꓡꓰ ꓝꓲ_ ꓡꓳ꓿ ꓪꓴ-ꓢ ꓔꓯ ꓙꓵꓻ ꓢꓴ ꓐꓴ ꓠꓯꓸꓼ ꓗꓪ ꓪꓴ-ꓢ ꓔꓬ ꓢꓲ꓾ ꓪꓴ-ꓢ ꓔꓬ ꓟ ꓥ ꓕ ꓑꓳ ꓗꓪ ꓠꓬ ꓙꓲꓻ_ ꓟ ꓟꓬꓱꓽ ꓬꓰ ꓠꓹ ꓟ ꓡꓵꓹ ꓔꓴ ꓖꓶ ꓢꓯꓼ ꓕꓲ ꓫꓵꓽ ꓙꓳ_ ꓡꓳ꓾” ꓐꓰ꓾ ꓜꓴ-ꓡꓲ ꓡꓰ ꓐꓯ_ ꓡꓳ꓿
	ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓟꓬꓱꓽ ꓠꓬ ꓜꓴ-ꓬꓲ-ꓢꓶꓽ ꓡꓳ ꓒꓱ ꓗꓪ ꓮꓽ ꓤ ꓤ ꓪꓴꓽ ꓡ_ ꓡꓳ꓿ ꓟꓬꓱꓽ ꓖꓳ ꓟ ꓔꓯ ꓔꓳꓹ ꓢꓴ ꓐꓴ ꓠꓬ ꓙꓳꓺ ꓦꓲꓸ ꓡꓰ ꓢꓲ꓾ ꓔꓳꓹ ꓠꓹ ꓟ ꓪ ꓜꓲ ꓢꓯꓼ ꓕꓵꓼ ꓔꓴꓺ ꓡ_ ꓡꓳ꓿ ꓬꓲ ꓪ ꓠꓬ ꓜꓴ-ꓡꓲ ꓔꓯ ꓟꓽ ꓠꓽ ꓠꓽ ꓙꓽ ꓘꓶꓽ_ ꓡꓳ꓿ ꓗꓳ-ꓢꓶ-ꓔꓯ-ꓔꓲ ꓗꓪ ꓟ ꓣꓳ-ꓟ ꓘꓴ ꓜꓲꓼ ꓞꓳ ꓪꓴꓸ ꓓꓵ ꓣꓱꓽ ꓢꓴ ꓠꓬ ꓜꓴ-ꓡꓲ ꓔꓯ ꓗꓽ ꓠꓹ ꓟ ꓐꓱ ꓶ ꓡ ꓞꓳ ꓢ ꓣꓳ ꓔꓯ ꓜꓴ-ꓬꓲ-ꓢꓶꓽ ꓘꓴ ꓜꓲ ꓞꓳ ꓗꓪ ꓝꓲ ꓩꓴ ꓡ ꓢꓲ꓾ ꓘꓴ ꓜꓲꓼ ꓞꓳ ꓙꓵꓽ ꓪ ꓔꓯ ꓟꓽ ꓒꓵꓽ ꓟꓽ ꓚꓬ ꓬꓰ_ ꓟ ꓗꓪ ꓐꓰ ꓕꓲ ꓟꓵ ꓡꓰ ꓕꓲ ꓟꓵꓽ ꓗꓪ ꓙꓵꓽ ꓗ ꓟꓽ ꓙꓳ ꓟ ꓓꓳꓺ ꓡ_ ꓡꓳ꓾ ꓐꓰ꓾ ꓜꓴ-ꓡꓲ ꓔꓯ ꓙꓳꓺ ꓗꓽ ꓖꓶ_ ꓡꓳ꓿ ꓖꓳ ꓡꓱ ꓥ_ ꓟꓲ ꓜꓴ-ꓡꓲ ꓔꓯ ꓛꓬꓻ ꓒꓵꓽ ꓟꓽ ꓖꓶ ꓠꓹ ꓟ ꓜꓴ-ꓬꓲ-ꓢꓶꓽ ꓘꓴ ꓜꓲꓼ ꓞꓳ ꓡꓰ ꓘꓽ ꓙ_ ꓡꓳ꓿ ꓖꓳ ꓟ ꓑꓶ ꓓꓴ ꓣꓳ-ꓟ ꓘꓴ ꓜꓲ ꓞꓳ ꓠꓬ ꓜꓴ-ꓡꓲ ꓔꓯ ꓠꓱꓸ ꓐꓯ ꓕꓲ ꓚꓱꓹ ꓗꓪ ꓐꓰ ꓗꓸ ꓧꓪꓺ ꓠꓹ ꓟ ꓙ ꓖꓶ_ ꓡꓳ꓿ ꓖꓳ ꓡꓱ ꓥ_ ꓟꓲ ꓜꓴ-ꓡꓲ ꓠꓽ꓾ “ꓬꓲ ꓪ ꓔꓯ ꓬꓰ ꓔꓬ ꓝꓲ꓿ ꓟꓲ ꓕꓯ ꓢꓲ ꓛꓱꓺ ꓓꓳꓺ ꓞꓹ ꓔꓬ ꓟ ꓭ ꓘꓴꓸ ꓠꓬ꓾ ꓬꓲ ꓔꓯ ꓓꓶꓽ ꓡ ꓢꓲ ꓬꓲ ꓛꓲ ꓔꓲꓺ ꓗꓪ ꓒꓲꓼ ꓬꓰ_ ꓟ ꓬꓲꓻ ꓡꓯꓼ ꓟꓰꓼ ꓔꓯ ꓙꓳꓺ_ ꓟ_ ꓡꓰ ꓐꓰ꓾ ꓥꓪ ꓥ_ ꓟꓲ ꓬꓲ ꓪ ꓔꓯ ꓙꓳꓺ_ ꓡꓳ꓾” ꓐꓰ꓾ ꓗꓽ ꓟꓽ ꓫꓵꓸ ꓫꓵꓸ ꓐꓯ ꓔꓬ_ ꓡꓳ꓿ ꓘꓴ ꓜꓲ ꓞꓳ ꓪꓴꓸ ꓓꓵ ꓣꓱꓽ ꓢꓴ ꓐꓴ ꓬꓲ ꓪ ꓬꓰ_ ꓟ ꓟꓬꓱꓽ ꓠꓬ꓾ ꓬꓲ ꓪ ꓡꓰ ꓔꓳꓹ ꓔꓬ ꓟ ꓟꓬꓱꓽ ꓔꓯ ꓪ ꓜꓲ ꓪꓴꓽ ꓡ ꓝꓲ_ ꓡꓳ꓿ ꓔꓱꓹ ꓚꓵꓺ_ ꓟ ꓟꓸ ꓟꓲ ꓔꓯ ꓟꓵꓽ ꓥ ꓕ ꓑꓳ ꓗꓪ ꓘꓳ ꓣꓴ_ ꓡꓳ꓿ ꓡꓴ-ꓔꓷ ꓒꓲꓼ ꓬꓰ ꓟ ꓑꓶ ꓓꓴ ꓠꓲꓹ ꓟ ꓙꓬꓺ ꓔꓬ ꓟ ꓙꓬ-ꓟꓶ-ꓠꓲ ꓗꓪ ꓟ ꓦ ꓡꓱ ꓢꓴ ꓐꓴ ꓠꓬ꓾ ꓢꓴ-ꓜꓶ-ꓡ ꓗꓪ ꓶꓼ ꓓꓳꓽ ꓫꓱꓹ ꓓꓳꓽ ꓟꓬꓱꓽ ꓪꓴꓽ ꓡ ꓟꓴ ꓡ ꓔꓬ ꓟ ꓓꓳꓽ ꓔꓯ ꓑ ꓙ ꓗꓷ ꓠꓬꓲ꓾ ꓝꓮꓲ ꓕꓲ ꓧꓪꓹ ꓠꓲꓹ ꓟ ꓡꓱꓻ ꓔꓴꓺ ꓡ_ ꓡꓳ꓿ ꓜꓴ-ꓬꓲ-ꓢꓶꓽ ꓗꓪ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓟꓬꓱꓽ ꓪ ꓜꓲ ꓕꓶꓻ ꓡꓰ ꓢꓲ꓾ ꓟꓽ ꓙꓲ ꓟꓽ ꓜꓳꓽ ꓟ ꓟꓬꓱꓽ ꓠꓬ ꓠꓲꓸ ꓡꓰ ꓠꓬꓲ꓾ ꓢꓲ ꓡꓲ ꓟ ꓙꓳ ꓡ ꓔꓬ_ ꓡꓳ꓿

ꓣꓳ ꓟ ꓘꓴ ꓜꓲꓼ ꓞꓳ_ ꓐꓰ ꓧꓳꓺ ꓡꓯ ꓘꓳ_ ꓟ

	ꓙꓬ-ꓟꓶ-ꓠꓲ ꓗꓴꓷꓼ ꓗꓪ ꓡꓴ-ꓔꓷ ꓬꓰ_ ꓟ ꓟꓬꓱꓽ ꓔꓯ ꓜꓲꓽ ꓜꓲꓽ ꓑꓰꓹ ꓑꓰꓹ ꓬꓰ ꓢꓲ ꓗꓽ ꓗꓷ ꓥ_ ꓟꓲ ꓟꓽ ꓧꓪꓸ ꓡꓰ ꓟ ꓑꓶ ꓓꓴ꓾ ꓣꓳ-ꓟ ꓘꓴ ꓜꓲ ꓞꓳ ꓠꓬ ꓜꓴ-ꓡꓲ ꓐꓰ ꓐꓯꓺ ꓧꓪꓸ ꓔꓯꓺ ꓡꓯ ꓘꓳ ꓠꓹ ꓟ ꓜꓲꓼ ꓓꓴ ꓕꓲ ꓟ ꓘꓴꓻ ꓠꓹ ꓟ ꓓꓵ ꓙ ꓞꓷꓹ ꓗꓷ_ ꓡꓳ꓿ ꓐꓯ ꓧꓪꓸ ꓔꓯꓺ ꓡꓯ ꓘꓳ ꓖꓴ ꓟꓵꓽ ꓔꓳꓸ_ ꓐꓰ꓾ ꓜꓲꓼ ꓓꓴ ꓗꓪ ꓡꓳꓸ ꓙ ꓢꓴ ꓞꓳ ꓪꓴꓽ ꓐꓴ ꓔꓯ ꓥ_ ꓟꓲ ꓬꓲ ꓜꓶ ꓐꓰ ꓚꓬꓹ ꓠꓬꓲ ꓢꓲ ꓢꓲꓺ ꓔ_ ꓡꓳ꓿ ꓕꓱ ꓕꓲ ꓧꓪꓹ ꓬꓲ ꓪ ꓧꓪꓸ ꓡꓰ ꓐꓭ ꓕꓯ꓾ ꓜꓴ-ꓡꓲ ꓔꓯ ꓠꓬ ꓬꓲ ꓪ ꓡꓰ ꓙꓵꓽ ꓓꓳꓽ ꓡꓰ_ ꓥꓳ꓿ ꓖꓳ ꓡꓱ ꓥ_ ꓟꓲ ꓬꓲ ꓪ ꓚꓴꓽ ꓬꓲꓹ ꓕꓱ ꓟ ꓔꓯ ꓠꓬ ꓠꓱꓸ ꓐꓯ ꓢꓴ ꓟꓽ ꓢꓷ ꓡꓰ ꓠꓹ ꓟ ꓚꓵꓺ ꓔ_ ꓡꓳ꓿ 
	ꓜꓲꓼ ꓓꓴ ꓖꓳ ꓟ ꓔꓯ ꓠꓬ ꓐ-ꓓꓲ ꓡꓳ ꓒꓱ ꓗꓪ ꓬꓰ ꓠꓹ ꓟ ꓖꓪ ꓙꓱ ꓞꓷ ꓔ_ ꓡꓳ꓿ ꓖꓳ ꓡꓱ ꓥ_ ꓟꓲ ꓶꓼ ꓓꓳꓽ ꓔꓯ ꓘꓳ ꓣꓴ ꓢꓴ ꓐꓴ ꓑꓶ ꓓꓴ ꓟꓵꓽ ꓮꓽ ꓟꓬꓹ ꓗꓪ ꓦꓶꓻ ꓠꓲꓹ ꓮꓸ ꓔꓳꓸ ꓐꓬ ꓞꓹ ꓔꓬ ꓟ_ ꓐꓰ꓾ ꓣꓳ-ꓟ ꓘꓴ ꓜꓲꓼ ꓞꓳ ꓐꓴ ꓚꓵꓺ ꓔ ꓟ ꓚꓴꓽ ꓬꓲꓹ ꓔꓯ ꓜꓴ-ꓬꓲ-ꓢꓶꓽ ꓘꓴ ꓜꓲ ꓞꓳ ꓢꓷꓸ ꓔ ꓟ ꓑꓶ ꓓꓴ꓾ ꓜꓴ-ꓬꓲ-ꓢꓶꓽ ꓘꓴ ꓜꓲ ꓞꓳ ꓡꓰ ꓬꓲ ꓪ ꓟꓸ ꓒ ꓥ ꓟ ꓜꓴ-ꓡꓲ ꓔꓯ ꓜꓲꓼ ꓓꓴ ꓗꓪ ꓟꓽ ꓙꓰ ꓠꓹ ꓟ ꓗꓽ ꓔ_ ꓡꓳ꓿ ꓐ-ꓓꓲ ꓡꓳ ꓒꓱ ꓠꓬ ꓔꓱꓹ ꓚꓵꓺ_ ꓟ_ ꓐꓰ ꓙꓲ ꓫꓬ_ ꓟ ꓐꓱ ꓶ ꓙꓲ-ꓢꓴ ꓢꓲꓺ ꓤ ꓧꓳꓽ ꓪꓴꓸ ꓟꓴ ꓢꓴ ꓮꓽ ꓟꓬꓹ ꓫꓵꓽ ꓧꓳꓸ ꓡꓰ ꓖꓴ ꓥ ꓡꓳ꓿ ꓖꓳ ꓡꓱ ꓠꓬꓲ ꓡꓳ ꓒꓱ ꓖꓳ ꓟ ꓗꓪ ꓙꓰ_ ꓟ ꓠꓽ꓾ ꓫꓵꓻ ꓓꓴꓽ ꓗꓪ ꓔꓷꓹ ꓓꓵꓽ ꓙꓰ_ ꓟ_ ꓡꓰ ꓐꓰ ꓥ ꓡꓳ꓿ ꓖꓳ ꓡꓱ ꓠꓬꓲ ꓓꓳ-ꓔ ꓰ-ꓢꓶ (DR. ECK) ꓧꓳꓽ ꓪꓴꓸ ꓟꓴ_ ꓟ ꓣꓳ-ꓟ ꓘꓴ ꓜꓲ ꓞꓳ ꓗꓪ ꓟ ꓔꓱꓹ ꓚꓵꓺ_ ꓟ ꓔꓯ ꓛꓴꓽ ꓙꓳ ꓢꓴ ꓐꓴ ꓔꓯ ꓔꓳꓹ ꓠꓹ ꓟ ꓐꓱ ꓶ꓾ ꓴ-ꓰ-ꓗꓴ-ꓡꓲ-ꓑꓰ-ꓓꓲ-ꓬ (OECOLAMPADIUS) ꓐꓰ ꓧꓳ-ꓡ (HALLER) ꓐꓴ ꓠꓬꓲꓽ ꓣꓳ ꓔꓯ ꓜꓴ-ꓡꓲ ꓬꓲ ꓛꓲꓺ ꓜꓲꓼ ꓓꓴ ꓗꓪ ꓝꓲ ꓩꓴ ꓗꓷ_ ꓡꓳ꓿
	ꓜꓲꓼ ꓓꓴ ꓗꓪ ꓐꓳꓺ ꓚꓲ ꓢꓴ ꓔꓯ ꓥ_ ꓟꓲ ꓣꓳ-ꓟ ꓘꓴ ꓜꓲ ꓞꓳ ꓡꓰ ꓢꓲꓺ ꓚꓰꓸ ꓔ_ ꓡꓳ꓿ ꓐꓳꓺ ꓚꓲꓸ ꓙꓵꓽ ꓪ ꓟꓽ ꓙꓳ ꓢꓲ꓾ ꓐꓳꓺ ꓚꓲ ꓢꓴ ꓔꓯ ꓠꓬ ꓫꓵꓻ ꓝꓴꓲꓹ ꓖꓶ_ ꓥꓳ꓾ ꓐꓰ ꓐꓯ ꓒꓬꓱꓺ ꓔ_ ꓡꓳ꓿ ꓖꓳ ꓡꓱ ꓥ_ ꓟꓲ ꓢꓳꓺ ꓤ ꓕꓲ ꓣꓳ ꓠꓬ ꓜꓲꓼ ꓓꓴ ꓗꓪ ꓧꓳꓺ ꓡꓯ ꓘꓳ_ ꓟ ꓮ ꓙꓵꓽ ꓔꓯ ꓕꓲ ꓠꓬꓲ ꓡꓰ ꓕꓲ ꓠꓬꓲ ꓐꓳꓺ ꓚꓲꓸ ꓔ_ ꓡꓳ꓿ ꓬꓲ ꓡꓰ ꓐꓳ ꓔ ꓟ ꓔꓯ ꓠꓬ ꓠꓱꓸ ꓐꓯ ꓢꓳꓺ ꓤ ꓠꓬꓲ ꓣꓳ ꓡꓰ ꓕꓲ ꓝꓸ ꓔꓯꓺ ꓐꓳꓺ_ ꓡꓳ꓿ ꓖꓳ ꓡꓱ ꓢꓲ ꓴ-ꓰ-ꓗꓴ-ꓡꓲ-ꓑꓰ-ꓓꓲ-ꓬ ꓡꓰ ꓜꓴ-ꓡꓲ ꓔꓯ ꓦ ꓖꓶ_ ꓟ ꓓꓳꓽ_ ꓐꓰ ꓕꓲ ꓛꓳꓻꓼ ꓜꓴ-ꓡꓲ ꓔꓬ ꓗꓪ ꓦꓻ ꓖꓶ ꓩꓴ ꓗꓷ_ ꓡꓳ꓿ ꓜꓴ-ꓡꓲ ꓡꓰ ꓬꓲꓸ ꓔꓲꓸ ꓫꓵꓺ ꓝꓲ ꓩꓴ ꓔ ꓢꓴ ꓔꓯ ꓚꓴꓽ ꓬꓲꓹ ꓖꓶ ꓢꓲ ꓛꓴꓽ ꓙꓳ ꓢꓴ ꓐꓴ ꓔꓯ ꓒꓳꓹ ꓖꓶ_ ꓡꓳ꓿ ꓜꓴ-ꓡꓲ ꓔꓯ ꓓꓳꓽ ꓦ ꓖꓶ ꓢꓴ ꓐꓴ ꓠꓬ ꓡꓳ ꓒꓱ ꓗ ꓘꓶ ꓦꓵ ꓠꓬꓹ ꓢꓴ ꓡꓰ ꓟꓽ ꓣꓴ ꓟꓶ ꓠꓹ ꓟ ꓐꓱ ꓶ ꓪꓴꓸ ꓓꓵ ꓗꓪ ꓮꓸ ꓭꓸ ꓘꓹ ꓔꓴ (ꓘꓹ ꓕꓴ) ꓚꓰꓹ ꓔ ꓢꓲ ꓓꓵꓽ ꓓꓵꓽ ꓓꓳ ꓓꓳ ꓬꓰ_ ꓟ ꓑꓶ ꓓꓴ꓾ ꓮꓸ ꓫꓵꓽ ꓘꓶꓻ ꓡꓶꓽ ꓡꓰ ꓓꓴ ꓟꓽ ꓙꓳ꓿ 
	“ꓜꓴ-ꓡꓲ ꓠꓽ ꓬꓲꓸ ꓚꓲ ꓛꓬ ꓙꓰ ꓢꓲ ꓧꓳꓺ ꓡꓯ ꓘꓳ_ ꓟ ꓢꓶꓸ ꓟꓽ ꓞꓲ ꓪꓴꓽ ꓧꓶ ꓔꓬ_ ꓡꓳ꓿ ꓪꓽ ꓘꓴ_ ꓟ_ ꓐꓰ꓾ ꓐ-ꓓꓲ ꓡꓳ ꓒꓱ ꓗꓪ ꓕꓳ ꓶ ꓦ ꓠꓹ ꓟ ꓐꓱ ꓶ ꓙ ꓖꓶ_ ꓟ ꓑꓶ ꓓꓴ ꓟꓬꓱꓽ ꓮꓽ ꓘꓶꓸ ꓟꓬꓽ ꓔꓬ_ ꓡꓳ꓾” ꓐꓰ꓾ ꓟꓷ-ꓗꓴ-ꓠꓲ-ꓬ ꓟꓬꓱꓺ ꓔ ꓢꓴ ꓕꓲ ꓣꓳ ꓡꓰ ꓐꓯ_ ꓡꓳ꓿
	ꓣꓳ-ꓟ ꓘꓴ ꓜꓲ ꓞꓳ ꓝꓲ ꓓꓴ ꓐꓴ ꓠꓬ ꓒꓵꓽ ꓡꓳ ꓡꓰ ꓐꓲꓻ ꓫꓬꓹ ꓔ ꓟ ꓐꓵ ꓞꓶꓽ ꓶꓼ ꓖꓪꓽ ꓖꓪꓽ ꓢꓲ ꓐ-ꓓꓲ ꓡꓳ ꓒꓱ ꓗꓪ ꓛꓲ ꓡ_ ꓡꓳ꓿ ꓬꓲ ꓪ ꓜꓶꓽ ꓡ_ ꓟ ꓮꓸ ꓟꓴꓽ ꓖ ꓡꓲꓽ ꓠꓬ ꓮꓽ ꓘꓶꓸ ꓜꓶꓽ ꓢꓻ_ ꓟ ꓥ ꓢꓲ꓾ ꓬꓲ ꓪ ꓟꓲ ꓕꓯ ꓗꓪ ꓲ' ꓔ ꓟ ꓢꓽ ꓡ ꓗꓪ ꓠꓬ ꓮꓽ ꓘꓶꓸ ꓟꓲꓻ_ ꓟ ꓜꓽ ꓓꓴ_ ꓐꓰ꓾ ꓮꓽ ꓘꓶꓸ ꓬꓲꓸ ꓒꓵꓽ ꓘꓹ (ꓠꓯꓸ)_ ꓟ ꓙꓵꓻ ꓐꓲꓺ ꓞꓹ_ ꓡꓳ꓿ ꓠꓲꓸ ꓠꓲꓸ ꓤ ꓣꓱꓽ ꓢꓲ (ꓫꓸ ꓫꓸ ꓤ ꓐꓰ) ꓓꓴ ꓓꓳ ꓙ ꓫꓱꓽ ꓢꓲ꓾ ꓢꓽ ꓡ ꓗꓪ ꓟꓶ ꓤ ꓠꓬꓲꓸ ꓠꓸ ꓟꓽ ꓐ ꓡ ꓢꓴ꓾ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓢꓴ ꓬꓲ ꓪ ꓤꓶꓻ_ ꓐꓰ ꓔꓯꓺ ꓠꓬꓲ ꓗꓷ ꓕꓯ꓾ ꓶꓽ ꓤ ꓗꓳꓹ ꓞꓹ_ ꓡꓳ꓿ ꓴ-ꓰ-ꓗꓴ-ꓡꓲ-ꓑꓰ-ꓓꓲ-ꓬ ꓠꓬ ꓟꓽ ꓠꓽ ꓠꓽ ꓕꓳ ꓶ ꓵꓺ ꓔꓬ_ ꓡꓳ꓿ ꓕꓳ ꓶ ꓟꓽ ꓵꓺ ꓔꓬ ꓟ ꓝꓲ ꓗꓪ ꓠꓬ ꓪꓽ ꓘꓴ ꓔꓬ_ ꓡꓳ꓿ ꓴ-ꓰ-ꓗꓴ-ꓡꓲ-ꓑꓰ-ꓓꓲ-ꓬ ꓔꓯ ꓡꓳꓸ ꓙ ꓢꓴ ꓠꓬ ꓬꓲ ꓕꓱ ꓡꓱ ꓬꓰ ꓔꓬ ꓟ ꓔꓯ ꓡꓳꓸ ꓟꓳ ꓗꓷ ꓠꓬꓲ꓾ ꓡ ꓞꓳ ꓕꓱ ꓕꓲ ꓣꓳ ꓠꓬ ꓟꓽ ꓔꓱꓹ ꓟ ꓦ ꓡꓱ ꓢꓴ ꓕꓲ ꓣꓳ ꓥ ꓡꓳ꓾ ꓐꓰ ꓐꓯ ꓔꓬ ꓥ_ ꓟꓲ꓾ “ꓬꓲ ꓠꓽ ꓪꓴ-ꓢ ꓔꓯ ꓙꓳꓺ ꓒꓵꓽ ꓢꓴ ꓕꓲ ꓣꓳ ꓥ ꓡꓳ꓾” ꓐꓰ꓾ ꓓꓳꓽ ꓦ ꓩꓴ ꓡ_ ꓡꓳ꓿ 
	“ꓓꓳ-ꓔ ꓰ-ꓢꓶ ꓠꓬ ꓮꓽ ꓘꓶꓸ ꓐꓲꓻ ꓫꓬꓹ ꓔ ꓟ ꓢꓽ ꓡ ꓗꓪ ꓒꓬꓱꓽ ꓙꓳ ꓗꓴꓺ ꓙꓳ ꓠꓬꓲ ꓐꓰ ꓓꓯꓺ ꓡ_ ꓕꓯ꓾  ꓫꓸ ꓤ ꓐꓵ ꓞꓶ ꓖꓪꓽ ꓔ ꓟ ꓴ-ꓰ-ꓗꓴ-ꓡꓲ-ꓑꓰ-ꓓꓲ-ꓬ ꓔꓯ ꓠꓬ ꓮꓽ ꓔꓳꓺ ꓔꓳꓺ ꓤ ꓫꓬꓹ ꓔ ꓟ ꓠꓬꓲꓸ ꓠꓸ ꓖꓴ ꓗꓪ ꓠꓬꓲꓸ ꓠꓸ ꓝꓲ_ ꓡꓳ꓿” ꓰ-ꓢꓶ ꓠꓬ ꓘꓶꓽ ꓗꓳꓹ ꓢꓲ꓾ ꓚꓲ ꓛꓬ ꓔꓯ ꓮꓽ ꓘꓶꓸ ꓦ ꓡꓱ ꓐꓳ ꓢꓴ ꓕꓲ ꓣꓳ ꓥ ꓡꓳ꓿ ꓔꓱꓹ ꓚꓵꓺ_ ꓟ ꓔꓯ ꓔꓺ ꓙ ꓢꓴ ꓠꓽ ꓪꓴ-ꓢ ꓗꓪ ꓐꓰ ꓠꓲꓹ ꓗꓴꓺ ꓓꓴ ꓟꓶ_ ꓡꓳ꓿ ꓰ-ꓢꓶ ꓠꓬ ꓐꓯ ꓧꓳꓺ ꓡꓯ ꓘꓳ_ ꓟ ꓗꓪ ꓟꓽ ꓧꓪꓸ ꓡꓰ ꓠꓬꓲ꓾ ꓙꓽ ꓘꓶ_ ꓟ ꓐꓯ ꓘꓶ ꓐꓰ ꓙꓱ ꓕꓼ_ ꓟ ꓐꓯ ꓘꓶ ꓫ ꓕꓱ ꓓꓳ ꓡ_ ꓡꓳ꓿ 
	ꓠꓲꓹ ꓟ ꓠꓴꓽ ꓢꓲ ꓚꓲ ꓛꓬ ꓔꓯ ꓦ ꓡꓱ ꓟꓽ ꓐꓳ ꓗꓴꓸ ꓢꓴ ꓴ-ꓰ-ꓗꓴ-ꓡꓲ-ꓑꓰ-ꓓꓲ-ꓬ ꓠꓬ ꓧꓳꓺ ꓡꓯ ꓘꓳ ꓖꓴ ꓗꓪ ꓐꓰ ꓤ' ꓓꓳꓺ ꓙꓰ_ ꓡꓳ꓿ ꓚꓲ ꓛꓬ ꓠꓬ ꓠꓲꓹ ꓟ ꓠꓴꓽ_ ꓥ_ ꓟꓲ꓾ ꓙꓳꓺ ꓠꓲꓹ ꓟꓽ ꓙꓳ꓾ ꓐꓯ_ ꓟ ꓔꓯ ꓟꓳꓸ ꓖꓶ ꓠꓹ ꓟ “ꓡꓲꓽ ꓤ ꓒꓰꓼ ꓤ ꓠꓬ ꓙꓵꓽ ꓚꓱꓹ ꓗ ꓫꓵꓺ ꓔꓯ ꓟꓽ ꓧꓳꓹ ꓐꓭ ꓕꓯ ꓠꓽ꓾ ꓡꓲ ꓤ ꓒꓰꓼ ꓤ ꓖꓳ ꓟ ꓔꓯ ꓥꓪ ꓠꓴꓽ ꓢꓴ-ꓜꓶ-ꓡ ꓗꓪ ꓟꓽ ꓣꓱꓽꓳ꓿ “ ꓢꓲ ꓫꓬ ꓕꓳ ꓶ ꓠꓬ ꓙꓵꓻ ꓚꓱꓹ ꓐꓰ ꓗꓪ' ꓫꓵ ꓢꓲ ꓣꓳ ꓐꓱ ꓶ ꓬꓳꓹ ꓚꓲꓽ_ ꓟ ꓙꓵ ꓗꓺ ꓥ ꓡꓳ꓾” ꓐꓰ ꓐꓯ_ ꓡꓳ꓿ 
	ꓬꓲ ꓡꓰ ꓔꓱꓹ ꓜꓳꓽ ꓜꓳꓽ_ ꓐꓰ ꓐꓯ ꓟꓸ ꓖꓶ_ ꓟ_ ꓐꓰ꓾ ꓠꓴꓽ ꓠꓲꓹ ꓗꓪ ꓐꓰ ꓫ ꓕꓱ_ ꓟ ꓠꓬ ꓘꓶꓽ ꓘꓹ_ ꓟ ꓠꓲꓹ ꓟ ꓡꓰ ꓗꓳꓹ ꓗꓳꓹ ꓡꓰꓽ ꓫ ꓕꓱ ꓢꓴ ꓰ-ꓢꓶ ꓔꓯ_ ꓐꓰ ꓧꓹ ꓗꓷ ꓢꓴ ꓐꓴ ꓠꓲꓹ ꓟ ꓔꓯ ꓗꓸ ꓬꓯꓼ_ ꓡꓳ꓿ 
	ꓐꓯ ꓧꓳꓺ ꓡꓯ ꓘꓳ_ ꓟ ꓜꓲ ꓓꓴ ꓠꓬ (18) ꓠꓬꓲ ꓟꓶ ꓫꓵ ꓡꓰ_ ꓡꓳ꓿ ꓒꓳꓹ ꓒꓶꓽ ꓜꓴ ꓐꓴ ꓠꓬ ꓐꓯ ꓧꓳꓺ ꓡꓯ ꓘꓳ_ ꓟ ꓗꓪ ꓬꓲ ꓪ ꓧꓪꓸ ꓡꓰꓳ꓾ ꓐꓰ ꓐꓯ ꓒꓬꓱꓺ ꓔꓬ_ ꓡꓳ꓿ ꓣꓳ-ꓟ ꓘꓴ ꓜꓲ ꓞꓳ ꓕꓲ ꓛꓱꓽ ꓗꓪ ꓦꓰꓼ ꓙ ꓢꓴ ꓙꓵꓽ ꓪ ꓙꓳ ꓢꓴ ꓐꓴ_ ꓐꓰ ꓗꓴꓷꓼ ꓙꓵꓽ ꓜꓴ ꓥ_ ꓟꓲ ꓴ-ꓰ-ꓗꓴ-ꓡꓲ-ꓑꓰ-ꓓꓲ-ꓬ ꓢꓴ ꓡꓰꓳ꓾ ꓐꓰ ꓐꓯ ꓒꓬꓱꓺ ꓢꓲ꓾ ꓜꓴ-ꓡꓲ_ ꓐꓰ ꓕꓲ ꓪꓺꓼ ꓬꓲ ꓔꓯ ꓛꓳ ꓢꓴ ꓐꓴ ꓔꓯ ꓠꓬ ꓘꓴ ꓜꓲ ꓞꓳ ꓗꓪ ꓐꓰ ꓖꓼ ꓓꓳ ꓗꓷꓳ꓾ ꓐꓰ ꓐꓯ ꓔꓬ_ ꓡꓳ꓿ ꓖꓳ ꓡꓱ ꓥ_ ꓟꓲ ꓐꓯꓺ ꓧꓳꓺ ꓡꓯ ꓘꓳ_ ꓟ ꓜꓲꓼ ꓓꓴ ꓖꓳ ꓟ ꓑꓶ ꓓꓴ ꓣꓳ-ꓟ ꓘꓴ ꓜꓲ ꓞꓳ ꓔꓯ ꓐꓰ ꓧꓹ ꓗꓷ ꓢꓴ ꓐꓴ ꓬꓰ_ ꓟ ꓟꓬꓱꓽ ꓠꓬ ꓪ ꓜꓲ ꓢꓯꓼ ꓙꓳ ꓡ_ ꓡꓳ꓿ ꓮꓽ ꓘꓶꓸ ꓟꓽ ꓟꓶ ꓫꓵ ꓕꓯ꓾ ꓐ-ꓠ ꓡꓳ ꓒꓱ_ ꓐꓰ ꓐ-ꓢꓰ ꓡꓳ ꓒꓱ ꓗꓪ ꓟ ꓞꓳ ꓤ ꓐꓴ ꓠꓬ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓟꓬꓱꓽ ꓗꓪ ꓔꓺ ꓡ_ ꓡꓳ꓿










10 ꓕꓱꓺ

ꓙꓬ-ꓟꓶ-ꓠꓲ ꓗꓴꓷꓼ (GERMANY)
ꓗꓪ ꓪꓴ-ꓢ ꓟꓬꓱꓽ ꓪꓴꓽ ꓡ_ ꓟ

	ꓡꓴ-ꓔꓷ ꓒꓲꓼ ꓬꓰ ꓟ ꓑꓶ ꓓꓴ ꓙꓬ-ꓟꓶ-ꓠꓲ ꓕꓲ ꓗꓴꓷꓼ ꓡꓱꓸꓼ ꓗꓪ ꓞꓳ ꓤ ꓐꓴ ꓕꓲ ꓠꓬꓲ ꓪ ꓜꓲ ꓙꓳꓺ ꓔꓬ ꓖꓴ_ ꓡꓳ꓿ ꓠꓸ ꓟꓬꓽ ꓥꓳꓽ ꓑꓶ ꓓꓴ ꓡꓴ-ꓔꓷ ꓔꓯ ꓠꓬ ꓢꓰꓼ ꓗꓷꓳ꓾ ꓐꓰ꓾ ꓞꓳ ꓤ ꓮꓽ ꓟꓬꓹ ꓕꓲ ꓐꓱ ꓙꓵꓻ ꓔꓬ_ ꓡꓳ꓿ ꓞꓳ ꓤ ꓮ ꓟꓬꓹ ꓠꓬ ꓡꓴ-ꓔꓷ ꓐꓱ ꓶ ꓮꓽ ꓘꓶꓸ ꓠꓲꓹ ꓟ ꓫ ꓢꓲ꓾ ꓡꓴ-ꓔꓷ ꓐꓱ ꓶ ꓪꓽ ꓛꓴ ꓚꓱꓹ ꓖꓶ_ ꓥꓳ꓾ ꓐꓰ ꓪꓵꓼ ꓔꓬ_ ꓡꓳ꓿
	ꓡꓴ-ꓔꓷ ꓫꓵꓻꓳ꓾ ꓐꓰ ꓐꓯ_ ꓟ ꓓꓳꓽ ꓑꓶ ꓓꓴ ꓬꓲꓸ ꓪꓴ ꓕꓯ ꓗꓹ ꓛꓲ ꓔꓬ ꓖꓴ_ ꓟ ꓛꓴꓽ ꓙꓳ ꓢꓴ ꓐꓴ ꓠꓬ꓾ ꓡꓴ-ꓔꓷ ꓟꓽ ꓫꓵꓻ ꓟ꓾ ꓥ ꓠꓬ ꓡꓴ-ꓔꓷ ꓔꓯ ꓠꓬ ꓪꓳꓽ ꓔ ꓟ ꓙ ꓖꓴ ꓢꓷ ꓡꓰ ꓠꓬꓲ ꓙꓳꓺ ꓔꓴ ꓡ_ ꓡꓳ꓿ “ꓣꓳ ꓚꓲ ꓛꓬ ꓔꓯ ꓔꓺ ꓙ ꓠꓹ ꓟ ꓕꓲ ꓚꓱꓹ_ ꓡꓰꓽ ꓙꓳ_ ꓡꓳ꓿ ꓖꓳ ꓟ ꓠꓬ ꓡꓴ-ꓔꓷ ꓔꓯ ꓕꓲ ꓟꓲ ꓠꓯ ꓡꓱꓸꓼ ꓧꓪꓺ ꓠꓹ ꓟ ꓥ ꓡꓳ꓿ ꓖꓳ ꓡꓱ ꓢꓲ ꓬꓲ ꓔꓯ ꓠꓲꓹ ꓥꓳꓺ ꓔꓬ ꓢꓴ ꓐꓴ ꓔꓬ ꓗꓪ ꓧꓳꓽ ꓩꓴ ꓗꓷ ꓓꓴ ꓥꓳ꓾” ꓐꓰ ꓒꓳꓹ ꓒꓶꓽ ꓡꓯꓸ ꓤ ꓕꓲ ꓣꓳ ꓡꓰ ꓐꓯ_ ꓡꓳ꓿ ꓡꓴ-ꓔꓷ ꓡꓰ ꓐꓳ_ ꓟ ꓕꓳ ꓶ ꓔꓯ ꓧꓶꓸ ꓕꓯ ꓟ ꓢꓶꓸ ꓟꓽ ꓞꓲ ꓪ ꓜꓲ ꓵꓺ ꓔꓬ ꓢꓴ ꓐꓴ ꓠꓬ꓾ ꓡꓴ-ꓔꓷ ꓟꓽ ꓫꓵꓻ ꓢꓰꓽ ꓟ ꓙ ꓖꓴ ꓢꓷ ꓡꓰ ꓕꓯ꓾ ꓠꓲꓹ ꓟ ꓢꓻ ꓡꓰ_ ꓡꓳ꓿ ꓢꓲ ꓫꓬ ꓕꓳ ꓶ ꓔꓯ ꓔꓺ ꓙ ꓢꓴ ꓖꓳ ꓕꓲ ꓣꓳ ꓔꓯ ꓠꓷꓼ ꓢꓴ ꓠꓬ ꓕꓲ ꓠꓬꓲ ꓗꓸ ꓠꓯꓸ ꓟꓬꓽ ꓡ_ ꓡꓳ꓿
	ꓡꓴ-ꓔ ꓡꓰ ꓫꓵꓸ ꓔꓲ ꓬꓰ ꓟ ꓦ ꓜꓻ ꓫꓵꓸ ꓠꓬ ꓕꓲ ꓟꓵꓽ ꓡꓰ ꓕꓲ ꓟꓵꓽ ꓗꓪ ꓬꓲꓸ ꓚꓰꓺ ꓣꓱꓻ ꓕꓶ ꓡꓰ ꓢꓲ꓾ ꓬꓲꓸ ꓜꓶꓻ ꓒꓬꓱꓼ ꓡ_ ꓡꓳ꓿ ꓬꓲ ꓔꓬ ꓕꓯ ꓬꓰ ꓟꓽ ꓓꓳ ꓡꓰ ꓟ ꓟꓬꓱꓽ ꓔꓯ ꓠꓬ꓾ ꓬꓲꓸ ꓟꓽ ꓔꓬ ꓗꓸ ꓠꓯ ꓬꓰ ꓓꓳ ꓡꓰ_ ꓡꓳ꓿ ꓧꓳꓽ ꓢꓴ ꓟꓽ ꓔꓬ ꓗꓷ ꓡꓰ ꓕꓯ꓾ ꓜꓳꓽ ꓜꓳꓽ_ ꓐꓰ ꓪꓴꓸ ꓔꓴ ꓗꓷ ꓟ ꓟꓬꓱꓽ ꓔꓯ ꓬꓰ ꓐꓲ ꓡꓰ ꓝꓲ ꓠꓹ ꓟ ꓐꓱ ꓶ ꓟꓬꓱꓽ ꓟꓯꓻ ꓢꓴ ꓮꓽ ꓟꓬꓹ ꓓꓳꓺ ꓡ_ ꓡꓳ꓿ 
	ꓮ ꓟꓶ ꓠꓬ ꓢ-ꓓꓯ ꓠꓬ ꓪꓴ-ꓢ ꓟꓬꓱꓽ ꓚꓵꓺ ꓠꓬꓲ ꓖꓴ ꓗꓪ ꓬꓲꓸ ꓚꓬꓼ ꓕꓲ ꓫꓵꓽ ꓡꓶꓸ ꓑ ꓗꓷ ꓢꓲ꓾ ꓞꓳ ꓤ ꓔꓯ ꓗꓶꓸ ꓧꓳꓽ ꓙꓰ ꓠꓹ ꓟ ꓢꓯꓼ ꓕꓵꓼ ꓪꓴꓸ ꓔꓴ_ ꓡꓳ꓿ ꓦꓬꓻ ꓘꓳꓼ (1) (1ST CENTURY) ꓗꓪ ꓙꓲ-ꓢꓴ ꓬꓲꓸ ꓚꓬꓼ ꓓꓳ ꓗꓳꓸ ꓗꓷ ꓟ_ ꓡꓰ ꓐꓰ ꓮ ꓟꓶ ꓦꓬꓻ ꓘꓳꓼ (16) (16TH CENTURY) ꓗꓪ ꓥ_ ꓟꓲ ꓟꓽ ꓔꓱꓹ ꓟ ꓟꓷ ꓠꓷ ꓝꓸ ꓢꓴ ꓓꓳ ꓡ_ ꓡꓳ꓿ ꓡꓴ-ꓔꓷ ꓡꓰ ꓬꓲꓸ ꓚꓰꓺ ꓔꓴ ꓔꓲ ꓬꓰ ꓟ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓟꓬꓱꓽ ꓔꓯ ꓝꓸ ꓣꓱꓽ ꓠꓹ ꓟ ꓪꓴ-ꓢ ꓡꓰ ꓚꓲ ꓛꓬ ꓔꓯ ꓘꓴ ꓔ ꓡꓳ꓾ ꓐꓰ ꓓꓵ ꓙ ꓢꓴ ꓕꓲ ꓐꓱ ꓓꓳ ꓡ_ ꓡꓳ꓿ ꓚꓵꓺ ꓚꓵꓺ ꓐꓯ_ ꓕꓯ ꓠꓽ꓾ ꓬꓲ ꓪ ꓠꓬ ꓡꓴ-ꓔꓷ ꓡꓰ ꓬꓲꓸ ꓚꓰꓺ ꓔꓴ ꓔꓲ ꓬꓰ ꓟ ꓟꓬꓱꓽ ꓔꓯ ꓐꓬꓺ ꓡꓰ ꓝꓲ ꓢꓴ ꓥ ꓡꓳ꓿ ꓢꓲ ꓫꓬ ꓕꓳ ꓶ ꓠꓬ ꓙꓵꓻ ꓚꓱꓹ_ ꓐꓰ ꓡꓯ ꓕꓲꓺ ꓛꓳ ꓫꓱꓽ ꓚꓱꓹ ꓐꓱ ꓶ ꓬꓲꓸ ꓗꓺ ꓫꓵꓺ ꓥ ꓡꓳ꓾ ꓐꓯ_ ꓟ ( ꓦ ꓡꓱ ꓚꓱꓹ ꓫꓬꓹ ꓔꓱꓹ ꓢꓴ ꓐꓴ ꓡꓰ ꓓꓽ ꓪꓴꓸ ꓘꓳ ꓣꓴ ꓔ ꓟ ꓚꓱꓹ) ꓔꓯ ꓬꓲ ꓪ ꓟꓽ ꓘꓳ ꓣꓴ꓿ ꓛꓬꓻ ꓡꓰ ꓥꓳꓽ ꓡꓰ ꓟꓽ ꓓ ꓟ ꓚꓱꓹ ꓟꓳꓸ ꓖꓶ ꓓꓴ ꓢꓲ ꓫꓬ ꓕꓳ ꓶ ꓔꓲꓸ ꓫꓵꓺ꓾ ꓚꓲ ꓛꓬ ꓠꓲꓹ ꓡꓶꓽ ꓔꓯ ꓛꓳ ꓢꓲ ꓔꓶꓺ ꓔ ꓟ ꓗꓺ ꓫꓵꓺ ꓔꓯ ꓣꓱꓽ_ ꓡꓳ꓿
	ꓧꓶꓸ ꓕꓯ_ ꓡꓰ ꓙꓵꓻ ꓥꓳꓽ ꓡꓰ ꓢꓴ ꓐꓴ ꓠꓽ꓾ ꓟꓽ ꓔꓱꓹ ꓟ ꓗꓺ ꓫꓵꓺ ꓖꓳ ꓟ ꓔꓯ ꓛꓳ ꓙꓰ_ ꓡꓳ꓿ ꓖꓳ ꓡꓱ ꓥ_ ꓟꓲ ꓕꓱ ꓕꓲ ꓜꓴ ꓬꓰ_ ꓟ ꓟꓬꓱꓽ ꓠꓬ ꓞꓳ ꓤ ꓠꓲꓹ ꓟ ꓔꓯ ꓚꓵꓹ ꓣꓴ ꓟꓽ ꓐ ꓡ꓿ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓠ ꓗꓹ ꓟ ꓙ ꓖꓴ ꓔꓯ ꓞꓳ ꓤ ꓐꓴ ꓘꓳ ꓣꓴ ꓡ ꓠꓹ ꓟ ꓐꓱ ꓶ ꓡꓴ-ꓔꓷ ꓡꓰ ꓢꓯꓼ ꓕꓵꓼ ꓗꓳꓸ ꓡ ꓥ_ ꓟꓲ꓾ ꓮ ꓟꓶ ꓠꓽ ꓠꓲꓹ ꓔꓱꓹ ꓠꓲꓹ ꓓꓰꓺ_ ꓟ ꓞꓳ ꓤ ꓕꓲ ꓐꓱ ꓠꓬ꓾ ꓟꓽ ꓔꓱꓹ ꓟ ꓟꓷ ꓠꓷ ꓝꓸ ꓢꓴ ꓐꓴ ꓡꓰ ꓧꓳꓽ ꓪꓴꓸ ꓙꓰ_ ꓟ ꓗꓪ ꓓꓵꓽ ꓡꓰ_ ꓡꓳ꓿ ꓟꓽ ꓔꓱꓹ ꓟ ꓟꓷ ꓠꓷ ꓝꓸ ꓢꓴ ꓔꓯ ꓧꓳꓽ ꓢꓴ ꓐꓴ ꓠꓬ ꓪꓴ-ꓔꓲ-ꓐ (WITTENBURG) ꓗꓪ ꓙꓰ ꓢꓲ꓾ “ꓑ ꓫꓬ ꓐꓴ ꓔꓯ ꓟꓸ ꓖꓶ ꓠꓹ ꓟ ꓐꓱ ꓶ ꓪꓴ-ꓢ ꓡꓰ ꓥꓪ ꓔꓯ ꓝꓲ ꓩꓴ ꓡ_ ꓡꓳ꓿ ꓥꓪ ꓠꓴꓽ ꓠꓬ ꓪꓴ-ꓢ_ ꓐꓰ ꓒꓬꓱꓽ ꓔꓳꓹ ꓟꓬ ꓔꓳꓹ ꓫ ꓕꓱ ꓡꓯ ꓘꓳ ꓗꓷꓳ꓿ ꓟꓲ ꓙꓬ ꓗꓪ ꓒꓬꓱꓼ ꓡ ꓠ ꓗꓹ ꓟ ꓫꓵꓽ ꓪꓴ ꓔꓯ ꓥꓪ ꓠꓴꓽ ꓢꓷꓸ ꓔ_ ꓡꓳ꓿ ꓔꓱꓹ ꓔꓱꓹ_ ꓐꓯ_ ꓠꓬ ꓥꓪ ꓠꓴꓽ ꓠꓽ꓾ ꓪꓴ-ꓢ ꓬꓲ ꓝꓲ ꓓꓴ ꓐꓴ_ ꓐꓰ ꓪꓴ-ꓢ ꓬꓲ ꓟꓷ ꓠꓷ ꓝꓸ ꓢꓴ ꓐꓴ ꓥ ꓡꓳ꓿ ꓓꓳ-ꓔ ꓡꓴ-ꓔꓷ ꓔꓯ ꓓꓰꓽ ꓙ ꓡꓯ꓾” ꓐꓰ꓾ ꓟꓯ-ꓗꓶ-ꓡꓯ-ꓔ ꓔꓯ (MELANCHTHON) ꓓꓰꓽ_ ꓡꓳ꓿
	ꓖꓳ ꓟ ꓑꓶ ꓓꓴ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓢꓴ ꓐꓴ ꓠꓬ ꓓꓵꓽ ꓙ ꓘꓶ ꓡꓶꓽ ꓡꓰ_ ꓡꓳ꓿ “ꓡ ꓞꓳ ꓕꓱ ꓕꓲ ꓧꓳꓽ ꓔꓯ ꓦꓻ ꓕꓲ ꓫꓵꓽ ꓡꓰ ꓧꓳꓽ ꓔꓬ ꓟ ꓠꓽ ꓚꓵꓺ ꓚꓵꓺ ꓥ ꓡꓳ꓿ ꓖꓳ ꓡꓱ ꓥ_ ꓟꓲ ꓮꓸ ꓫꓵꓽ ꓦꓻ ꓥ ꓡ? ꓐꓯ_ ꓟ ꓠꓺ ꓠꓬꓲ ꓓꓴ ꓙꓳ_ ꓡꓳ꓿ ꓬꓲ ꓪ ꓠꓬ ꓪꓴ-ꓢ ꓬꓲ ꓢꓲ-ꓫꓬ-ꓟ-ꓦ ꓟꓶ ꓔ ꓢꓴ ꓟꓽ ꓥ꓾ ꓐꓯ_ ꓟ ꓔꓯ ꓧꓪꓸ ꓛꓲ ꓠ ꓗꓹ ꓡꓳ꓿ ꓝꓮꓲ ꓕꓲ ꓒꓳꓹ ꓗꓪ ꓢ-ꓓꓯ ꓬꓲ ꓟꓽ ꓫꓬ ꓟ ꓦꓻ ꓡꓰ ꓬꓲ ꓪ ꓔꓯ ꓧꓳꓽ ꓪꓴꓸ ꓙꓰ_ ꓟ ꓔꓯ ꓥ_ ꓟꓲ ꓤ ꓟꓳ ꓠ ꓗ_ ꓡꓳ꓾” ꓐꓰ ꓟꓯ-ꓗꓶ-ꓡꓲ-ꓔ ꓡꓰ ꓐꓯ_ ꓡꓳ꓿
	
ꓬꓲꓸ ꓫꓵꓼ ꓟꓸ ꓖꓶ_ ꓟ ꓗꓪ ꓐꓰ ꓓꓱꓼ ꓓꓳ ꓡ_ ꓟ ꓢꓶꓹ ꓢꓶ 

	ꓢꓲ ꓫꓬ ꓕꓳ ꓶ ꓔꓯ ꓡꓳꓺ ꓩꓴ ꓗꓷ ꓠꓹ ꓟ ꓞꓳ ꓤ ꓐꓴ ꓔꓯ ꓟꓸ ꓖꓶ ꓔꓬ_ ꓡꓳ꓿ ꓟꓽ ꓓ ꓟꓽ ꓞ ꓗꓽ ꓔ ꓟ ꓔꓯ ꓟꓽ ꓠꓲꓹ ꓒꓴ ꓟ ꓢꓳꓺ ꓤ ꓐꓴ ꓠꓬ ꓕꓳ ꓶ ꓢꓳꓺ_ ꓟ ꓔꓯ ꓠꓽ ꓗꓷ ꓢꓲ꓾ ꓢꓳꓺ ꓦꓲ ꓗꓪ ꓐꓰ ꓓꓳꓺ ꓙꓰ_ ꓡꓳ꓿ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓟꓬꓱꓽ ꓔꓯ ꓡꓯ ꓫꓵ ꓕꓶꓻ ꓞꓹ ꓝꓲ ꓐ ꓡ_ ꓡꓳ꓾ ꓐꓰ꓾ ꓚꓲ ꓛꓬ ꓔꓯ ꓦ ꓡꓱ ꓐꓳ ꓔ ꓢꓴ ꓐꓴ ꓖꓳ ꓕꓲ ꓜꓴ ꓡꓰ꓾ ꓟꓬꓱꓽ ꓖꓳ ꓟ ꓔꓯ ꓐꓬꓺ ꓡꓰ ꓝꓲ ꓠꓬꓲ꓾ ꓬꓲꓸ ꓑꓶꓸ ꓞꓷꓹ ꓗꓷ_ ꓐꓰ ꓬꓰ_ ꓡꓳ꓿ ꓡ ꓞꓳ ꓕꓱ ꓕꓲ ꓜꓴ ꓑꓶ ꓓꓴ ꓣꓳ-ꓟ ꓘꓴ ꓜꓲ ꓞꓳ ꓠꓬ꓾ “ꓡꓳꓹ ꓬꓰ ꓕꓲ ꓧꓪꓹ ꓢꓯꓼ ꓕꓵꓼ ꓗꓷ ꓕꓯ꓾ ꓞꓳ ꓤ ꓮꓽ ꓙꓵꓽ ꓠꓬ ꓣꓳ ꓔꓯ ꓓꓵꓽ ꓡꓻꓳ꓾” ꓐꓰ꓾ ꓐꓯ ꓢꓲ ꓗꓹ ꓛꓲ ꓔꓬ_ ꓡꓳ꓿ 
	ꓪꓴ-ꓔꓲ-ꓐ ꓡꓳ ꓒꓱ ꓗꓪ ꓔꓬ ꓟ ꓡꓴ-ꓔꓷ ꓠꓬ ꓒꓬꓱꓼ ꓞꓹ ꓔꓬ ꓟ ꓫꓵꓽ ꓪꓴ ꓓꓳꓽ ꓮ ꓙꓵꓽ ꓔꓯ ꓑ ꓙ ꓗꓷ ꓕꓯ꓾ “ꓢ-ꓓꓯ ꓠꓬ ꓕꓱ ꓡꓱ ꓐꓰ ꓫ ꓓꓴ ꓬꓰ ꓖꓶ ꓡ_ ꓥꓳ꓾ ꓐꓯ_ ꓟ ꓔꓯ ꓥꓪ ꓢꓷ ꓔ_ ꓡꓳ꓾” ꓐꓰ꓾ ꓙ ꓫ ꓟ ꓠꓲꓹ ꓟ ꓡꓰ ꓐꓯ_ ꓡꓳ꓿ ꓟꓽ ꓔꓱꓹ ꓟ ꓟꓷ ꓠꓷ ꓝ ꓢꓴ ꓐꓴ ꓬꓲ ꓪ ꓒꓬꓱꓽ ꓚꓵꓺ ꓔꓯ ꓥ_ ꓟꓲ ꓬꓲ ꓢꓷ ꓔ_ ꓡꓳ꓿ ꓮ ꓟꓶ ꓠꓽ꓾ ꓥꓪ ꓠꓴꓽ ꓠꓬ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓢꓴ ꓥ ꓡꓳ꓾ ꓐꓰ ꓐꓯ ꓔꓬ ꓟ ꓖꓳ ꓕꓲ ꓧꓳꓽ ꓠꓬ꓾ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓔꓯ ꓔꓳꓹ ꓢꓴ ꓪ ꓔꓲ_ ꓐꓰ ꓒꓳꓹ ꓒꓶꓽ ꓪꓴꓸ ꓓꓵ ꓣꓱꓽ ꓢꓴ ꓢꓶꓸ ꓟꓽ ꓞꓲ ꓪ ꓜꓲ ꓥꓶꓺ_ ꓟ ꓟꓬꓱꓽ ꓬꓰ ꓢꓲ ꓘꓶꓻ ꓡꓶꓽ ꓔꓬ_ ꓡꓳ꓿ 
	ꓡꓴ-ꓔꓷ ꓔꓯ ꓠꓬ ꓢꓲ-ꓫꓬ-ꓟ-ꓦ ꓡꓰ ꓡꓯ ꓫꓵ ꓟꓲ ꓙꓬ ꓑꓵꓺ ꓢꓲ ꓟꓬꓱꓽ ꓬꓰ ꓠꓹ ꓟ ꓡꓵꓹ ꓔꓴ ꓖꓶ_ ꓡꓳ꓿ ꓖꓳ ꓡꓱ ꓥ_ ꓟꓲ ꓡꓴ-ꓔꓷ ꓠꓬ ꓬꓲ ꓬꓰ_ ꓟ ꓟꓬꓱꓽ ꓑꓶ ꓓꓴ ꓒꓬꓱꓼ ꓡ_ ꓟ ꓫꓵꓽ ꓪꓴ ꓔꓯ ꓙ ꓫ ꓢꓲ ꓕꓱ ꓡꓱ ꓐꓯ_ ꓡꓳ꓿ “ꓔꓱꓹ ꓚꓵꓺ_ ꓟ ꓶꓼ ꓓꓳꓽ ꓠꓬ ꓞꓳ ꓤ ꓔꓯ ꓟꓽ ꓠꓻ ꓡꓰ ꓝꓲ꓿ ꓮꓽ ꓧꓪꓹ ꓥꓪ ꓡꓰ ꓚꓺ ꓟꓸ ꓖꓶ_ ꓟ ꓠꓬ ꓣꓳꓺ ꓓꓰ_ ꓟ ꓕꓲ ꓣꓳ ꓣꓳ ꓔꓯ ꓠꓻ ꓡꓰ ꓝꓲ ꓐꓭ ꓕꓯ ꓠꓽ꓾ ꓥꓪ ꓖꓶꓻ ꓬꓲꓼ ꓠꓲꓹ ꓒꓴ_ ꓟ_ ꓡꓰꓽ ꓟꓽ ꓞꓲ꓾ ꓞꓲꓻ ꓧꓪꓹ ꓥ_ ꓟꓲ ꓥꓪ ꓫꓵꓻ ꓠꓲꓹ ꓒꓴ_ ꓡꓳ꓿” 
	ꓪꓴ-ꓔꓲ-ꓐ ꓡꓳ ꓒꓱ ꓗꓪ ꓟ ꓞꓳ ꓤ ꓐꓴ ꓠꓬ ꓥꓳꓽ ꓡꓰ_ ꓟ ꓙꓵꓻ ꓚꓱꓹ_ ꓐꓰ ꓗꓺ ꓫꓵ ꓟꓽ ꓙꓳ ꓟ ꓠꓯꓸꓼ ꓗꓪ ꓞꓰꓻ ꓓꓵꓽ ꓙꓰ ꓔꓬ_ ꓡꓳ꓿ ꓙꓬ-ꓟꓶ-ꓠꓲ ꓕꓲ ꓗꓴꓷꓼ ꓡꓱꓸꓼ ꓗꓪ ꓔꓬ ꓟ ꓡꓴ-ꓔꓷ ꓔꓯ ꓛꓴꓽ ꓙꓳ ꓢꓴ ꓡꓰ ꓕꓱ ꓡꓱ ꓗꓷ ꓡꓰ_ ꓟ ꓠꓬ ꓡꓴ-ꓔꓷ ꓑꓶ ꓓꓴ ꓥ ꓡꓳ꓾ ꓐꓰ ꓓꓰꓺ ꓔꓬ_ ꓡꓳ꓿ ꓡꓴ-ꓔꓷ ꓠꓬ ꓠꓲꓹ ꓟ ꓫ ꓢꓲ꓾ “ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓟꓬꓱꓽ ꓠꓬ ꓕꓱ ꓗꓪ ꓡꓳꓹ ꓬꓰ_ ꓥꓳ ꓪ?” ꓐꓰ꓾ ꓪꓴ-ꓢ ꓔꓯ ꓠ ꓠꓬꓲ ꓢꓲ ꓶꓼ ꓓꓰꓽ_ ꓡꓳ꓿ ꓖꓳ ꓕꓯ ꓬꓲ ꓠꓬ ꓪꓴ-ꓢ ꓔꓯ_ ꓐꓰ ꓢꓲ ꓡꓲ ꓟ ꓝꓮꓲ ꓕꓲ ꓧꓪꓹ ꓘꓳ ꓣꓴ ꓟꓶ_ ꓡꓳ꓿ “ꓟꓬꓱꓽ ꓕꓱ ꓟ ꓠꓬ ꓥꓪ ꓚꓲ ꓛꓬ ꓟꓬꓱꓽ ꓟꓽ ꓥ꓾ ꓪꓴ-ꓢ ꓟꓬꓱꓽ ꓥ ꓡꓳ꓾” ꓐꓰ ꓐꓯ ꓢꓲ꓾ ꓡꓴ-ꓔꓷ ꓠꓬ ꓪꓴ-ꓔꓲ-ꓐ ꓗꓪ ꓬꓲꓼ ꓙꓰ ꓠꓹ ꓟ ꓓꓵ ꓙ ꓞꓷꓹ ꓗꓷ_ ꓡꓳ꓿
	ꓪꓴ-ꓔꓲ-ꓐ ꓟꓵꓽ ꓠꓬ ꓡꓴ-ꓔꓷ ꓔꓯ ꓗꓽ ꓔ ꓟ ꓟꓵꓽ ꓥ ꓡꓳ꓿ ꓛꓴꓽ ꓙꓳ ꓢꓴ ꓠꓬ ꓬꓲ ꓔꓯ ꓢꓻ ꓢꓻ_ ꓐꓰ ꓢꓰꓼ ꓗꓷ ꓐ ꓡ_ ꓡꓳ꓿ ꓡꓴ-ꓔꓷ ꓬꓲ ꓛꓳ ꓒꓯꓹ ꓐꓴ ꓔꓯ ꓥ_ ꓟꓲ꓾ ꓡꓴ-ꓔꓷ ꓔꓯ ꓟꓽ ꓘꓳ ꓣꓴ ꓠꓹ ꓟ ꓬꓲꓼ ꓠꓬꓲꓸ ꓖꓶ ꓔ_ ꓡꓳ꓿ ꓖꓳ ꓡꓱ ꓥ_ ꓟꓲ ꓶꓼ ꓓꓳꓽ ꓟꓬꓱꓽ ꓠꓬ ꓙꓲꓻ ꓣꓴꓽ ꓓꓴ ꓠꓯꓸꓼ ꓗꓪ ꓞꓰ ꓓꓵꓽ ꓞꓹ ꓔꓬ ꓟ ꓔꓯ ꓡꓴ-ꓔꓷ ꓡꓳꓸ ꓟꓳ_ ꓠꓬꓲ꓾ ꓬꓲ ꓠꓬ ꓔꓱꓹ ꓚꓵꓺ_ ꓟ ꓐꓱ ꓶ ꓟꓯꓼ ꓓꓶꓽ ꓠꓹ ꓟ ꓙꓲ-ꓢꓴ ꓟꓬꓱꓺ ꓗꓪ ꓐꓰ ꓠꓲꓹ ꓪꓴꓽ ꓪꓴꓽ_ ꓡꓰꓽ ꓓꓳ ꓡ_ ꓡꓳ꓿ “ꓥꓪ ꓠꓬ ꓪ ꓔꓲ_ ꓐꓰ ꓗꓴꓷꓼ ꓙꓵꓽ ꓢꓴ ꓐꓴ ꓡꓰ ꓔꓺ ꓙ_ ꓟ ꓢꓶ ꓟꓽ ꓞꓲ ꓮꓽ ꓘꓶꓸ ꓕꓶꓻ_ ꓟ ꓔꓺ ꓙ ꓓꓴ ꓠꓯꓸꓼ ꓗꓪ ꓓꓴ ꓓꓳ ꓙ ꓫꓱꓽ ꓔꓬ_ ꓡꓳ꓿ ꓗꓴꓷꓼ ꓙꓵꓽ ꓢꓲꓽ ꓒ ꓐꓴ ꓔꓯ_ ꓐꓰ ꓔꓺ ꓙ ꓓꓴ ꓥꓪ ꓟꓽ ꓧꓪꓺ꓿ ꓗꓴꓷꓼ ꓙꓵꓽ ꓢꓲꓽ ꓒ ꓐꓴ ꓔꓯ ꓥ_ ꓟꓲ ꓥꓪ ꓚꓲ ꓛꓬ ꓡꓰ ꓔꓺ ꓙ_ ꓥꓳ꓿ ꓟꓬꓱꓽ ꓕꓱ ꓟ ꓔꓯ ꓠꓬ ꓟꓯꓼ ꓜꓴ ꓢꓯꓼ ꓪ ꓡꓰ ꓬꓰ ꓧꓪꓸ ꓡꓰ ꓟꓽ ꓓ꓿ ꓪꓴ-ꓢ ꓕꓲ ꓣꓳ_ ꓡꓰꓽ ꓮꓸ ꓫꓵꓽ_ ꓟꓲ ꓬꓰ ꓐ ꓡ_ ꓡꓳ꓾” ꓐꓰ꓾ ꓡꓴ-ꓔꓷ ꓡꓰ ꓗꓴꓷꓼ ꓙꓵꓽ ꓢꓲꓽ ꓒ ꓔꓯ ꓕꓳ ꓶ ꓐꓳ ꓖꓶ_ ꓡꓳ꓿ ꓕꓳ ꓶ ꓠꓬꓲꓽ ꓚꓴꓸ ꓕꓲ ꓚꓴꓸ ꓗꓪ “ꓗꓴꓷꓼ ꓙꓵꓽ ꓢꓲꓽ ꓒ ꓠꓴ ꓠꓲꓹ ꓜꓳꓺ_ ꓟ_ ꓐꓰ ꓕꓲ ꓟꓲ ꓠꓯ ꓡꓱꓸꓼ ꓢꓴ ꓦꓶꓻ ꓠꓲꓹ ꓔꓯ ꓟꓯꓻ ꓠꓹ ꓟ ꓥꓪ ꓙ ꓖꓶ ꓔ_ ꓡꓳ꓿ ꓪꓴ-ꓔꓲ-ꓐ ꓡꓳ ꓒꓱ ꓗꓪ ꓟ ꓑ ꓫꓬ ꓐꓴ ꓠꓬ ꓥꓪ ꓮ ꓣꓳ ꓜꓴ ꓥ ꓡꓳ꓾ ꓟꓽ ꓥ ꓡ? ꓬꓲ ꓪ ꓐꓱ ꓶ ꓙꓲꓻ ꓖꓴ ꓙꓳ_ ꓐꓭ ꓠꓬ꓾ ꓚꓲ ꓛꓬ ꓢꓯꓼ ꓟꓬ ꓟꓶꓽ ꓬꓰ ꓡ ꓗꓴ_ ꓟ ꓟꓵꓽ ꓗꓪ ꓥ_ ꓟꓲ ꓙꓰ ꓙꓲꓽ ꓙꓳ_ ꓡꓳ ꓟꓽ ꓥ ꓡ?” ꓐꓰ ꓝ ꓢꓲ ꓐꓳ ꓖꓶ_ ꓡꓳ꓿

ꓪꓴ-ꓢ ꓐꓯ ꓘꓶ ꓬꓲ ꓪꓽ ꓠꓬꓲ_ ꓟ 

	ꓡꓴ-ꓔꓷ ꓠꓬ ꓚꓱꓹ ꓬꓲꓼ ꓡ ꓢꓲ ꓝꓮꓲ ꓕꓲ ꓧꓪꓹ ꓟꓸ ꓟꓲ ꓚꓺ ꓟꓸ ꓖꓶ ꓡ_ ꓥꓳ꓾ ꓐꓯ_ ꓟ ꓓꓳꓽ ꓔꓯ ꓑ ꓙ ꓗꓷ ꓕꓯ꓾ ꓕꓲ ꓡꓳ ꓒꓱ ꓡꓱꓸꓼ ꓫꓵꓽ ꓫꓵꓽ ꓪꓽ ꓪꓽ ꓗꓷ ꓡꓰ_ ꓡꓳ꓿ ꓪ ꓘꓴ ꓦꓲ ꓗꓪ ꓥ_ ꓟꓲ ꓞꓳ ꓤ ꓐꓲꓺ ꓡꓰ_ ꓡꓳ꓿ 
	ꓬꓲ ꓠꓬ ꓢꓷ ꓠꓲꓹ ꓣꓱꓽ ꓢꓲ꓾ ꓣꓳ-ꓟ ꓘꓴ ꓜꓲ ꓞꓳ ꓗꓪ ꓣꓱꓽ ꓬꓰ ꓔꓬ ꓟ ꓟꓯꓹ-ꓢꓶꓽ ꓐꓯ_ ꓟ ꓘꓶ ꓫꓵꓽ ꓜꓲꓼ ꓓꓴ ꓔꓯ ꓖꓴꓺ ꓢꓲ ꓠꓬꓲ ꓠꓴꓽ ꓠꓴꓽ ꓤꓽ ꓐꓰ ꓕꓱ ꓡꓱ ꓐꓯ ꓖꓶ_ ꓡꓳ꓿ ꓟꓯꓹ-ꓢꓶꓽ ꓕꓱ ꓟ ꓔꓯ ꓠꓽ ꓗꓷ ꓠ ꓗ_ ꓡꓳ꓿ ꓖꓳ ꓡꓱ ꓥ_ ꓟꓲ ꓟꓽ ꓓ ꓟꓽ ꓞ ꓠꓬ ꓕꓽ ꓗꓽ꓿ ꓣꓳ ꓖꓳ ꓡꓱ ꓬꓰ ꓟꓽ ꓛꓵ꓿ ꓪꓴ-ꓢ ꓬꓲ ꓐꓯ ꓘꓶ ꓡꓰ ꓟꓬꓱꓽ ꓬꓰ_ ꓥꓳ꓿ ꓣꓳ ꓠꓬ ꓟꓷ ꓠꓷ ꓡꓰ ꓬꓲꓼ ꓠꓬꓲꓸ ꓖꓶ ꓠꓹ ꓟ ꓙꓵꓽ ꓪ ꓙꓳ_ ꓥ_ ꓟꓲ꓾ ꓡꓯ ꓒꓯꓹ ꓡꓰ ꓟꓽ ꓓ ꓟꓽ ꓞ ꓗꓽ ꓠꓹ ꓟ ꓙꓵ ꓪ ꓠꓽ꓾ ꓣꓳ ꓔꓯ ꓟꓽ ꓙꓳ꓿ ꓖꓳ ꓡꓱ ꓠꓬꓲ ꓣꓳ ꓠꓬ ꓟꓸ ꓟꓲ ꓚꓺ ꓟꓸ ꓖꓶ ꓓꓴ ꓬꓰ ꓡꓯ꓿ ꓜꓰ ꓞꓹ ꓟ ꓟꓬꓱꓽ ꓠꓬ ꓪꓴ-ꓢ ꓬꓰ_ ꓥꓳ꓿ ꓮꓽ ꓧꓪꓹ ꓥꓪ ꓠꓬ ꓜꓲꓽ ꓜꓲꓽ ꓑꓰꓹ ꓑꓰꓹ ꓬꓰ ꓗꓷ ꓐꓭ ꓥ_ ꓟꓲ꓾ ꓮ ꓫꓵꓽ ꓙꓲꓻ ꓖꓴ ꓟꓶ ꓠꓯ_ ꓡ? ꓪꓴ-ꓢ ꓡꓰ ꓡ ꓞꓳ ꓠꓲꓹ ꓟ ꓔꓯ ꓠꓬꓹ ꓗꓷ ꓕꓯ꓾ (ꓣꓱꓽ ꓗꓷ ꓕꓯ) ꓮ ꓙꓵꓽ ꓔꓯ ꓪꓴ-ꓢ ꓡꓰ ꓧꓪꓸ ꓡꓰ_ ꓥꓳ꓿”
	ꓡꓴ-ꓔꓷ ꓡꓰ ꓝꓸ ꓢꓲ ꓕꓱ ꓡꓱ ꓟꓸ ꓖꓶ_ ꓡꓳ꓿ “ꓥꓪ ꓠꓬ ꓟꓸ ꓟꓲ ꓚꓺ_ ꓥꓳ꓾ ꓖꓪ ꓙꓱ ꓡꓯ ꓘꓳ_ ꓥꓳ꓾ ꓕꓳ ꓶ ꓐꓳ_ ꓥꓳ꓿ ꓙꓵꓻ ꓠꓲꓹ ꓠꓬ ꓚꓲ ꓛꓬ ꓓꓵꓽ ꓙ ꓞꓷꓹ ꓢꓲ ꓣꓱꓽ ꓬꓰ ꓠ ꓗꓹ ꓟ ꓟꓬꓱꓽ ꓥ ꓡꓳ꓿ ꓥꓪ ꓠꓬ ꓜꓲꓽ ꓜꓲꓽ ꓑꓰꓹ ꓑꓰꓹ ꓟꓽ ꓬꓰ ꓬꓰ꓾ ꓒꓳꓹ ꓒꓶꓽ ꓪꓴꓸ ꓓꓵ ꓣꓱꓽ ꓢꓴ_ ꓐꓰ ꓬꓲ ꓪ ꓙꓵꓽ ꓚꓱꓹ_ ꓐꓰ꓾ ꓝꓴꓲ ꓞꓷꓹ ꓒꓬꓽ ꓪꓴꓽ ꓜ_ ꓟ ꓕꓱ ꓟꓬ ꓫꓵꓽ ꓔꓯ ꓔꓳꓹ_ ꓥꓳ꓿ ꓪꓴ-ꓢ ꓐꓯ ꓘꓶ ꓟꓸ ꓖꓶ_ ꓥꓳ꓾ ꓟꓸ ꓟꓲ ꓚꓺ_ ꓥꓳ꓾ ꓕꓳ ꓶ ꓐꓳ_ ꓥꓳ꓿ ꓕꓱ ꓟꓬ ꓫꓵꓽ ꓠꓬ ꓥꓪ ꓬꓰ ꓗꓳꓸ ꓩꓴ ꓡ_ ꓟ ꓟꓬꓱꓽ ꓥ ꓡꓳ꓿ ꓥꓪ ꓬꓲꓼ ꓟꓶ ꓔꓬ ꓕꓯ ꓥ_ ꓟꓲ ꓥꓪ ꓚꓺ ꓟꓸ ꓖꓶ ꓗꓷ ꓟ ꓪꓴ-ꓢ ꓐꓯ ꓘꓶ ꓡꓰ ꓒꓳꓹ ꓒꓶꓽ ꓐꓴ ꓔꓯ ꓬꓲ ꓪ ꓙꓵꓽ ꓪ ꓗꓪ ꓐꓰ ꓣꓴ ꓞꓰꓻ ꓗꓷ ꓠꓬꓲ꓾ ꓬꓲ ꓪ ꓠꓬ ꓪꓴ-ꓢ ꓐꓯ ꓘꓶꓽ ꓔꓯ ꓝꓸ ꓢꓲ ꓡꓵꓹ ꓐꓬꓺ ꓟꓽ ꓐ ꓡ꓿” ꓪꓴ-ꓢ ꓐꓯ ꓘꓶ ꓡꓰ ꓠꓲꓹ ꓟ ꓩꓴꓻ ꓢꓴ ꓔꓯ ꓓꓶꓽ ꓠꓴꓽ ꓡꓰ ꓝꓲ ꓢꓲ꓾ ꓥꓳꓽ ꓙꓰ ꓔꓬ ꓢꓴ ꓔꓯ ꓔꓱꓹ_ ꓟ ꓚꓱꓹ ꓗꓪ ꓧꓳꓽ ꓬꓲꓼ ꓡ_ ꓡꓳ꓿ 
	ꓮꓽ ꓟꓬꓹ ꓘꓳꓼ ꓗꓪ ꓙꓵꓻ ꓚꓱꓹ ꓥꓳꓽ ꓡꓰ ꓢꓴ ꓐꓴ ꓑꓶ ꓓꓴ ꓮꓸ ꓓꓲꓽ ꓥꓶꓺ_ ꓟ ꓒꓬꓱꓼ ꓡ_ ꓡꓳ꓿ “ꓖꓳ ꓕꓲ ꓧꓳꓽ ꓐꓱ ꓶ ꓢꓲ ꓫꓬ ꓕꓳ ꓶ ꓠꓬ ꓬꓲ ꓢꓯꓼ ꓪꓽ ꓟꓽ ꓙꓳ ꓟ ꓕꓳ ꓶ_ ꓡꓰ ꓐꓰ ꓗꓷ ꓡꓰ_ ꓡꓳ꓿ ꓬꓲ ꓪ ꓠꓬ ꓢꓲ-ꓫꓬ-ꓟ-ꓦ꓾ ꓢꓲ-ꓫꓬ-ꓟ-ꓦ꓾ ꓐꓰ ꓘꓴ ꓔꓬ ꓥ_ ꓟꓲ꓾ ꓬꓲ ꓪ ꓡꓰ ꓐꓯ ꓔꓬ ꓟ ꓢꓲ-ꓫꓬ-ꓟ-ꓦ ꓔꓯ ꓠꓽ ꓥꓪ ꓟꓽ ꓛꓳ꓾” ꓐꓰ꓾ ꓡꓴ-ꓔꓷ ꓡꓰ ꓐꓯ_ ꓡꓳ꓿
	ꓚꓲ ꓛꓬ ꓓꓵꓽ ꓙ_ ꓟ_ ꓡꓰꓽ ꓜꓳꓽ_ ꓡꓳ꓾ ꓐꓰ ꓓꓵꓽ ꓙ ꓢꓲ꓾ ꓜꓲꓽ ꓜꓲꓽ ꓑꓰꓹ ꓑꓰꓹ ꓬꓰ ꓗꓴꓸ ꓢꓴ ꓕꓳ-ꓟ ꓟꓴ-ꓜ (THOMAS MUNZER) ꓠꓬ ꓓꓻ ꓒ ꓕꓲ ꓣꓳ ꓥ ꓡꓳ꓿ ꓖꓳ ꓡꓱ ꓥ_ ꓟꓲ ꓬꓲ ꓠꓬ ꓔꓱꓹ ꓚꓵꓺ_ ꓟ ꓦ ꓡꓱ ꓚꓱꓹ ꓔꓯ ꓟꓽ ꓢꓷ꓿ “ꓬꓲ ꓠꓬ ꓕꓲ ꓟꓲ ꓠꓯ ꓡꓱꓸꓼ ꓔꓯ ꓑꓶꓸ ꓡꓰ ꓝꓲ ꓠꓲꓹ ꓫꓵ_ ꓡꓳ꓿ ꓖꓳ ꓡꓱ ꓥ_ ꓟꓲ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓟꓬꓱꓽ ꓔꓯ ꓠꓬ ꓚꓲ ꓛꓬ ꓗꓪ ꓐꓰ ꓬꓲ ꓚꓰꓺ ꓔꓴꓺ ꓠ ꓗ_ ꓡꓳ꓾ ꓐꓯ_ ꓟ ꓔꓯ ꓬꓲ ꓟꓽ ꓓꓵꓽ ꓙ ꓛꓲ ꓡ꓿ ꓮ ꓕꓯ_ ꓟꓲ ꓬꓲ ꓠꓬ ꓠꓻ ꓐꓽ ꓠꓬꓲꓽ ꓬꓰ ꓠꓲꓹ ꓟꓽ ꓫꓵ꓿ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓟꓬꓱꓽ ꓗꓪ ꓥ_ ꓟꓲ ꓡꓴ-ꓔꓷ ꓗꓸ ꓠꓯ ꓕꓲ ꓣꓳ ꓟ ꓬꓰ ꓠꓲꓹ ꓟꓽ ꓫꓵ꓿ ꓬꓲ ꓚꓲ ꓛꓬ ꓔꓯ ꓠꓬ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓟꓬꓱꓽ ꓔꓯ ꓬꓲ ꓚꓰꓺ ꓔꓴ ꓢꓴ ꓥ ꓟ ꓪꓴ-ꓢ ꓡꓰ ꓘꓴ ꓔ ꓡꓳ꓾ ꓐꓰ ꓐꓯ ꓒꓬꓱꓺ ꓔꓬ ꓢꓰꓽ ꓡꓳ꓿ ꓕꓱ ꓡꓱ ꓫꓵꓽ ꓠꓲꓹ ꓟ_ ꓐꓰ ꓔꓱꓹ ꓚꓵꓺ_ ꓟ ꓙꓵ ꓠꓲꓹ ꓬꓲ ꓔꓯ ꓙꓳ_ ꓥ_ ꓟꓲ꓾ ꓬꓲ ꓠꓬ ꓬꓲ ꓕꓲ ꓤꓶꓻ ꓡꓱꓸꓼ ꓗꓪ ꓢꓲ ꓫꓬ ꓕꓳ ꓶ ꓔꓯ ꓟꓽ ꓟꓳ ꓠꓬꓲ ꓗꓳꓸ꓿”
	ꓚꓲ ꓛꓬ ꓓꓵꓽ ꓙ_ ꓟ ꓔꓯ_ ꓡꓰꓽ ꓛꓳ ꓢꓴ ꓟꓸ ꓒ ꓐꓴ ꓠꓬ꓾ ꓬꓲ ꓪ ꓠꓲꓹ ꓟ ꓗꓪ ꓓꓵꓽ ꓙ_ ꓟ_ ꓐꓰ ꓠꓲꓹ ꓡꓱꓻ_ ꓟ ꓮꓽ ꓙꓵꓽ ꓠꓬ ꓪꓴ-ꓢ ꓕꓵꓼ ꓪ ꓥ ꓡꓳ꓾ ꓐꓰ ꓚꓬꓹ ꓢꓲ꓾ ꓚꓲ ꓛꓬ ꓔꓯ ꓠꓬ ꓚꓲ ꓛꓬ ꓠꓲꓹ ꓡꓶꓽ ꓚꓳꓺ ꓑ ꓒꓬꓱꓼ ꓡ ꓝꓲ_ ꓡꓳ꓿ ꓕꓲ ꓐꓱ ꓠꓬ ꓢꓲ ꓫꓬ ꓕꓳ ꓶ ꓔꓯ ꓥ_ ꓟꓲ ꓮꓸ ꓔꓳꓸ ꓛꓴꓻ_ ꓡꓳ꓿ ꓟꓴ-ꓜ ꓙꓵꓻ ꓚꓱꓹ ꓔꓯ ꓞꓳ ꓤ ꓮ ꓟꓬꓹ ꓘꓳ ꓣꓴ_ ꓡꓳ꓿ ꓟꓽ ꓟꓶ ꓫꓵ ꓕꓯ ꓬꓲ ꓡꓰ꓾ ꓪ ꓔꓲ ꓐꓯ ꓘꓶ ꓔꓯ ꓒꓵꓽ ꓛꓳ_ ꓟ ꓠꓬ ꓪꓴ-ꓢ_ ꓐꓰ ꓑꓲꓹ-ꓡꓰꓼ ꓔꓯ ꓪꓴꓸ ꓓꓵ ꓕꓱꓼ ꓠꓹ ꓟ ꓢꓯꓼ ꓕꓵꓼ ꓔꓬ ꓟ ꓥ ꓡꓳ꓾ ꓐꓰ ꓐꓯ ꓒꓬꓱꓺ_ ꓡꓳ꓿
	ꓟꓴ-ꓜ ꓚꓺ ꓟꓸ ꓖꓶ_ ꓟ ꓟꓸ ꓟꓲ ꓡꓰ ꓞꓳ ꓤ ꓐꓴ ꓔꓯ ꓙꓵꓽ ꓗꓺ ꓮꓸ ꓑꓶ ꓗꓪ ꓐꓰ ꓒꓶꓻ ꓩꓴ ꓖꓶ_ ꓟ_ ꓡꓰ ꓐꓰ ꓗꓷ ꓡꓰ_ ꓡꓳ꓿ ꓖꓳ ꓕꓯ ꓢꓰꓼ ꓡꓯ ꓘꓳ_ ꓟ ꓠꓬ ꓕꓲ ꓟ ꓗ ꓠꓯꓸ ꓕꓲ ꓟ ꓓꓳ ꓡ ꓢꓲ꓾ ꓙꓬ-ꓟꓶ-ꓠꓲ ꓗꓴꓷꓼ ꓗꓪ ꓟ ꓡꓲ ꓟꓲ ꓑꓹ (ꓪꓽ ꓓꓰꓺ) ꓥ ꓕ ꓑꓳ ꓠꓬ ꓫꓵꓽ_ ꓡꓰꓽ ꓐꓲꓺ ꓡꓰ_ ꓡꓳ꓿

ꓠꓲꓹ ꓟ ꓐꓶꓽ ꓡꓰ ꓟ ꓡꓴ-ꓔꓷ 

	ꓒꓳꓹ ꓔꓳꓹ_ ꓟ ꓕꓱ ꓟ ꓠꓬ ꓡꓴ-ꓔꓷ ꓙꓵꓻ ꓚꓱꓹ ꓑꓶ ꓓꓴ ꓥ ꓡꓳ꓾ ꓐꓰ ꓒꓳꓹ ꓒꓶꓽ ꓖꓴ ꓡꓰ ꓐꓯ ꓒꓬꓱꓺ ꓔꓬ_ ꓡꓳ꓿ ꓡꓴ-ꓔꓷ ꓡꓰ ꓪꓴꓸ ꓔꓴ ꓗꓷ ꓟ ꓪꓴ-ꓢ ꓟꓬꓱꓽ ꓔꓯ ꓠꓬ꓾ ꓮꓸ ꓓꓲꓽ ꓥꓳꓽ ꓡꓰ_ ꓟ ꓙꓵꓻ ꓚꓱꓹ ꓕꓲ ꓟ_ ꓡꓰ ꓐꓰ ꓐꓯ ꓞꓷꓹ ꓗꓷ ꓢꓲ꓾ ꓫ ꓔꓳ ꓫ ꓒꓯꓼ ꓗꓷ ꓡꓰ ꓝꓲ_ ꓟ ꓓꓰꓺ ꓘꓶꓽ ꓑꓶ ꓓꓴ ꓡꓴ-ꓔꓷ ꓠꓬ ꓠꓲꓹ ꓟ ꓮꓽ ꓘꓶꓸ ꓫꓸ ꓡꓰ_ ꓡꓳ꓿ ꓒꓳꓹ ꓔꓳꓹ_ ꓟ ꓟꓬꓱꓽ ꓔꓯ ꓧꓳꓽ ꓢꓴ ꓐꓴ ꓠꓬ ꓡꓴ-ꓔꓷ ꓔꓯ ꓠꓲꓹ ꓜꓳꓺ_ ꓡꓳ꓿ ꓮ ꓡꓲꓳ ꓐꓯ_ ꓠꓬ ꓡꓴ-ꓔꓷ ꓡꓰ ꓬꓲ ꓪ ꓔꓯ ꓢꓲ-ꓫꓬ-ꓟ-ꓦ ꓟꓽ ꓓꓯꓹ ꓐꓰ ꓐꓯ_ ꓡꓳ꓿ ꓝꓮꓲ ꓬꓲ ꓪ ꓠꓬ ꓗꓴꓷꓼ ꓙꓵꓽ ꓢꓴ ꓔꓯ ꓒꓳꓹ ꓔꓳꓹ ꓔꓬ ꓡꓳ꓾ ꓐꓰ ꓐꓯ_ ꓟ ꓑꓶ ꓓꓴ ꓥꓳ꓿ ꓖꓳ ꓡꓱ ꓠꓬꓲ ꓬꓲ ꓪ ꓡꓰ ꓡꓴ-ꓔꓷ ꓠꓬ ꓟꓽ ꓔꓱꓹ ꓢꓴ (ꓥ ꓠꓬ ꓬꓲꓸ ꓚꓬꓼ) ꓥ ꓡꓳ꓾ ꓐꓰ ꓞꓳ ꓜꓴ ꓞꓳ ꓟꓯꓼ ꓗꓳ ꓡꓳ ꓗꓪ ꓐꓯ ꓒꓬꓱꓺ_ ꓡꓳ꓿
	ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓟꓬꓱꓽ ꓠꓬ ꓡꓳꓹ ꓬꓰ_ ꓥꓳ꓾ ꓐꓰ ꓣꓳ-ꓟ ꓘꓴ ꓜꓲ ꓞꓳ ꓐꓴ ꓓꓵꓽ ꓙ ꓥꓳꓺ ꓡꓳꓸ ꓔꓬ_ ꓡꓳ꓿ ꓡꓴ-ꓔꓷ ꓡꓰ ꓫꓬꓹ ꓔꓱꓹ ꓗꓷ ꓟ ꓛꓬꓻ ꓖꓴ ꓥꓳꓽ ꓖꓴ ꓔꓯ ꓠꓬ꓾ ꓡꓴ-ꓔꓷ ꓡꓰ ꓛꓬꓻ ꓗꓷ ꓟ ꓥ ꓡꓳ꓾ ꓐꓰ ꓬꓲ ꓪ ꓓꓰꓺ ꓔꓬ_ ꓡꓳ꓿ ꓮꓽ ꓔꓳꓺ ꓔꓳ ꓗꓪ ꓓꓰꓺ ꓪ ꓡꓰꓳ꓾ ꓐꓰ ꓘꓴꓻ ꓐꓵꓻ ꓔꓬ_ ꓟ ꓒꓳꓹ ꓔꓳꓹ ꓢꓴ ꓐꓴ ꓠꓬ ꓣꓳ-ꓟ ꓘꓴ ꓜꓲꓼ ꓞꓳ ꓡꓰ ꓔꓳꓹ ꓙ_ ꓟ ꓟꓶ ꓢꓲ꓾ ꓬꓲ ꓪ ꓔꓯ ꓠꓬ ꓓꓻ ꓒ ꓚꓬꓹ ꓖꓶ_ ꓡꓳ꓿ ꓕꓱ ꓡꓱ ꓐꓰ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓟꓬꓱꓽ ꓔꓯ ꓔꓳꓹ ꓢꓴ ꓐꓴ ꓠꓬ ꓢꓴꓻ ꓡꓰ ꓙꓽ ꓗꓳꓺ_ ꓟ_ ꓐꓰ ꓓꓳꓹ ꓟꓴꓹ_ ꓟ ꓘꓳ ꓣꓴ ꓟꓶ_ ꓡꓳ꓿ ꓕꓱ ꓟ ꓠꓽ ꓬꓲꓸ ꓚꓰꓺ ꓬꓲ ꓪꓴꓸ ꓕꓯ ꓟꓴꓽ ꓗꓪ ꓗꓪ ꓓꓳ ꓡ ꓗꓷ ꓟ ꓒꓳꓹ ꓔꓳꓹ_ ꓟ ꓠꓲꓹ ꓟ ꓗꓪ ꓐꓰ ꓣꓱꓽ ꓬꓰ ꓓꓳ ꓡ_ ꓟ ꓟꓬꓱꓽ ꓥ ꓡꓳ꓿
	ꓢ-ꓓꓯ ꓠꓬ ꓝꓴꓲꓹ ꓔꓯ ꓙꓲ ꓫꓬ_ ꓟ_ ꓡꓰ ꓐꓰ ꓡꓳꓸ ꓓꓳ ꓡ ꓝꓲ ꓠꓹ ꓟ_ ꓐꓰ꓾ ꓙꓲ ꓫꓬ_ ꓟ ꓔꓯ ꓠꓬ ꓝꓴꓲꓹ_ ꓡꓰ ꓐꓰ ꓡꓳꓸ ꓓꓳ ꓡ ꓝꓲ ꓠꓹ ꓟ ꓮ ꓕꓯ_ ꓟꓲ ꓢꓯꓼ ꓕꓵꓼ ꓔꓬ_ ꓡꓳ꓿ ꓪꓴ-ꓢ ꓙꓵꓽ ꓗꓺ ꓕꓯ ꓢꓲ꓾ ꓚꓲ ꓛꓬ ꓠꓲꓹ ꓡꓶꓽ ꓔꓯ ꓛꓳꓻ ꓢꓲ ꓪꓴ-ꓢ ꓐꓯ ꓘꓶꓽ ꓔꓯ_ ꓐꓰ ꓧꓹ ꓙꓰ_ ꓟ ꓑꓶ ꓓꓴ ꓙꓲ ꓫꓬ_ ꓟ ꓬꓲꓸ ꓚꓬꓼ ꓓꓳ ꓡ_ ꓟ ꓠꓬ ꓢ-ꓓꓯ ꓬꓰ_ ꓟ ꓟꓬꓱꓽ ꓥ ꓡꓳ꓿ ꓖꓳ ꓡꓱ ꓫꓵꓽ ꓟꓬꓱꓽ ꓔꓯ ꓡꓴ-ꓔꓷ ꓦꓬ ꓠꓬꓲ ꓗꓪ ꓡꓳꓸ ꓟꓳ_ ꓟ_ ꓡꓰ ꓐꓰ ꓠꓬꓲ ꓠꓬꓲ ꓟ ꓦꓬ ꓠꓬꓲ ꓗꓪ ꓥ_ ꓟꓲ ꓡꓳꓸ ꓟꓳ_ ꓡꓳ꓿
	ꓡꓴ-ꓔꓷ ꓠꓬ ꓶꓼ ꓓꓳꓽ ꓫꓱꓹ ꓓꓳꓽ ꓔꓯ ꓛꓴꓽ ꓙꓳ ꓢꓴ ꓔꓯ ꓠꓲꓹ ꓪꓴꓽ ꓪꓴꓽ_ ꓐꓰ ꓗꓽ_ ꓡꓳ꓿ ꓝꓮꓲ ꓬꓲ ꓠꓬ ꓒꓳꓹ ꓒꓶꓽ ꓐꓴ ꓡꓰ ꓟꓽ ꓔꓱꓹ ꓟ ꓚꓱꓹ ꓗꓪ ꓐꓰ ꓣꓴ ꓔ ꓟ ꓙꓵꓽ ꓪ ꓔꓯ ꓥ_ ꓟꓲ ꓢꓲ ꓫꓬ ꓕꓳ ꓡ ꓔꓯ ꓣꓱꓽ ꓢꓲ ꓔꓳꓹ_ ꓡꓳ꓿ ꓖꓳ ꓟ_ ꓡꓰꓽ ꓟꓽ ꓞꓲ꓾ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓟꓬꓱꓽ ꓔꓯ ꓐꓬꓺ ꓡꓰ ꓝꓲ ꓠꓹ ꓟ ꓢꓯꓼ ꓕꓵꓼ ꓔꓬ ꓢꓴ ꓐꓴ ꓔꓯ ꓥ_ ꓟꓲ ꓭ ꓛꓲ_ ꓡꓰ ꓐꓰ ꓕꓶꓻ ꓕꓶꓻ ꓡꓰꓽ ꓦꓰꓼ ꓔ ꓢꓲ ꓔꓳꓹ_ ꓡꓳ꓿ 
	ꓛꓴꓽ ꓙꓳ ꓢꓴ ꓕꓱ ꓟꓬ ꓜꓴꓻ ꓠꓬ ꓢꓲ ꓫꓬ ꓕꓳ ꓶ ꓔꓯ ꓡꓳꓺ ꓩꓴ ꓗꓷ ꓢꓲ꓾ ꓞꓳ ꓤ ꓙ ꓜꓲꓼ ꓠꓲꓹ ꓢꓷ ꓠꓲꓹ ꓔꓯ ꓠꓬ ꓔꓱꓹ ꓚꓵꓺ_ ꓟ ꓬꓲꓸ ꓚꓰꓺ ꓥ ꓡꓳ꓾ ꓐꓰ ꓛꓵꓽ ꓔꓴ_ ꓡꓳ꓿ ꓓꓵꓽ ꓙ ꓚꓱꓹ ꓢꓷ ꓠꓲꓹ ꓔꓯ ꓠꓬꓹ ꓔ ꓢꓴ ꓐꓴ ꓠꓬ꓾ ꓬꓲ ꓑꓶꓸ ꓙꓳ ꓙꓳ_ ꓐꓰ ꓓꓵꓽ ꓙ ꓖꓪꓽ ꓠꓬꓲ_ ꓟ ꓚꓱꓹ ꓔꓯ ꓢꓲꓺ_ ꓡꓰ ꓐꓰ ꓚꓬꓹ ꓢꓲ ꓪꓴ ꓓꓵ ꓕꓱꓼ ꓔꓬ_ ꓡꓳ꓿ ꓓꓵ ꓙ ꓚꓱꓹ ꓖꓳ ꓟ ꓔꓯ ꓠꓬ ꓦꓻ ꓡꓱ ꓚꓱꓹ ꓐꓱ ꓶ ꓗꓺ ꓫꓵꓺ ꓚꓬꓹ ꓢꓲ ꓣꓱꓽ ꓔꓬ_ ꓡꓳ꓿ ꓝꓲ ꓓꓴ ꓐꓴ ꓗꓪ ꓐꓰ ꓝꓸ ꓩꓴ ꓡ_ ꓟ ꓥ ꓡꓳ꓾ ꓐꓰ ꓐꓯ ꓔꓬ ꓟ ꓣꓳ-ꓟ ꓘꓴ ꓜꓲꓼ ꓞꓳ ꓙꓵꓻ ꓚꓱꓹ ꓠꓬ꓾ ꓗꓺ ꓫꓵꓺ ꓟꓽ ꓙꓳ ꓟ_ ꓐꓰ ꓫꓱꓹ ꓐꓬꓺ ꓡꓰ_ ꓟ ꓟꓬꓱꓽ ꓔꓯ ꓕꓵꓼ ꓪ ꓖꓶ ꓔ_ ꓡꓳ꓾ ꓥ ꓠꓬ ꓩꓴ ꓔ ꓖꓶ_ ꓡꓳ꓿ ꓟꓴ-ꓜ ꓡꓰ ꓐꓯ ꓔꓬ ꓟ ꓢꓲ-ꓫꓬ-ꓟ-ꓦ ꓠꓬ ꓬꓲ ꓚꓲ ꓛꓬ ꓠꓲꓹ ꓟ ꓓꓵꓽ ꓙ_ ꓟ ꓗꓪ ꓐꓰ ꓒꓬꓱꓼ ꓡ_ ꓟ ꓥ ꓡꓳ꓿ ꓔꓱꓹ ꓚꓵꓺ_ ꓟ ꓙꓲ-ꓢꓴ ꓢꓲꓺ ꓤ ꓦ ꓡꓱ ꓚꓱꓹ ꓗꓪ ꓠꓬ ꓪꓴ-ꓢ ꓡꓰ ꓢꓯꓼ ꓦ ꓧꓳꓽ ꓔ ꓟ ꓪꓴ-ꓢ ꓐꓯ ꓘꓶꓽ ꓙꓳ_ ꓡꓳ꓾ ꓝꓮꓲ ꓪꓴ-ꓢ ꓐꓯ ꓘꓶ ꓖꓳ ꓟ ꓠꓬ ꓪꓴ-ꓢ ꓡꓰ ꓢꓯꓼ ꓦ ꓧꓳꓽ ꓔ ꓟ ꓥ꓾ ꓟꓽ ꓥ꓾ ꓔꓯꓺ ꓓꓴ_ ꓟꓲ ꓥ ꓡꓳ꓿
	ꓡꓴ-ꓔꓷ ꓠꓬ ꓪ-ꓐ ꓟꓵꓽ (WARTBURG) ꓗꓪ ꓐꓰ ꓬꓲꓼ ꓡ_ ꓕꓯ ꓘꓶ ꓫꓵꓽ ꓫꓵꓼ ꓔꓯ ꓥꓳꓽ ꓡꓶꓸ ꓓꓳ ꓡꓰ ꓢꓲ꓾ ꓶꓼ ꓓꓳꓽ ꓫꓱꓹ ꓓꓳꓽ ꓔꓯ ꓠꓬ ꓙꓬ-ꓟꓶ-ꓠꓲ ꓥꓳꓽ ꓗꓪ ꓐꓰ ꓵꓺ ꓝꓲ ꓠꓹ ꓟ ꓙꓬ-ꓟꓶ-ꓠꓲ ꓡ ꓞꓳ ꓐꓴ ꓡꓯ ꓒꓯꓹ ꓗꓪ ꓡꓯ ꓙꓱ ꓖꓶ_ ꓡꓳ꓿ ꓔꓱꓹ ꓚꓵꓺ_ ꓟ ꓔꓯ ꓟꓷꓼ ꓢꓲꓼ ꓢꓴ ꓐꓴ ꓠꓬ ꓥꓳꓽ ꓡꓶꓸ ꓔ ꓟ ꓘꓶ ꓫꓵꓽ ꓫꓵꓼ ꓕꓳ ꓶ ꓖꓳ ꓟ ꓔꓯ ꓠꓲꓹ ꓒꓴ ꓒꓴ_ ꓐꓰ ꓘꓳ ꓣꓴ_ ꓡꓳ꓿
	ꓮ ꓟꓶ ꓠꓽ ꓢꓲꓺ ꓤ ꓐꓴ ꓠꓬ ꓣꓳꓽ ꓔꓯ ꓡ ꓢꓲ ꓟꓸ ꓟꓲ ꓠ ꓠꓬꓲ ꓡꓯ ꓘꓳ ꓡ_ ꓥꓳ꓿ ꓖꓳ ꓡꓱ ꓠ ꓠꓬꓲ ꓡꓯ ꓘꓳ ꓡ_ ꓕꓯ꓾ ꓣꓳꓽ ꓟꓸ ꓟꓲꓽ ꓟꓽ ꓙ ꓜꓲꓼ ꓟ ꓔꓯ ꓬꓲ ꓪ ꓢꓷꓸ ꓡꓰ_ ꓥꓳ꓾ ꓐꓰ꓾ ꓘꓴ ꓜꓲ ꓞꓳ ꓪꓴꓸ ꓓꓵ ꓣꓱꓽ ꓢꓴ ꓐꓴ ꓓꓵꓽ ꓙ ꓢꓲ꓾ ꓙꓽ ꓫ ꓔꓬ_ ꓡꓳ꓿ ꓖꓳ ꓟ ꓑꓶ ꓓꓴ ꓣꓳ-ꓟ ꓘꓴ ꓜꓲꓼ ꓞꓳ ꓠꓬ ꓡ ꓞꓳ ꓝꓲ ꓩꓴ ꓗꓷ ꓢꓲ ꓟꓸ ꓟꓲ ꓕꓳ ꓶ ꓟꓽ ꓑꓶꓺ ꓖꓶ ꓠꓹ ꓟ ꓗꓽ_ ꓡꓳ꓿ ꓖꓳ ꓡꓱ ꓥ_ ꓟꓲ ꓬꓲ ꓪ ꓡꓰ ꓞꓳ ꓤ ꓐꓴ ꓟꓸ ꓟꓲ ꓟꓽ ꓵꓺ ꓪ ꓠꓹ ꓟ ꓮꓽ ꓘꓶꓸ ꓗꓽ ꓢꓯꓼ ꓕꓵꓼ ꓗꓷ ꓕꓯ꓾ ꓞꓳ ꓤ ꓐꓴ ꓠꓬ ꓢꓲ ꓫꓬ ꓕꓳ ꓶ ꓔꓯ ꓪ ꓜꓲ ꓢꓷꓸ ꓠꓲꓹ ꓫꓵꓺ ꓡ_ ꓡꓳ꓿ ꓕꓳ ꓶ ꓵꓺ ꓗꓴꓸ ꓢꓴ ꓥ ꓕ ꓑꓳ ꓠꓬ ꓟꓸ ꓟꓲ ꓑꓷꓠ ꓔꓯ ꓚꓲꓸ ꓛꓬ ꓙꓰ_ ꓟ ꓟꓵꓽ ꓥ ꓕ ꓑꓳ ꓗꓪ ꓔꓯꓹ ꓔ ꓢꓲ꓾ ꓟꓸ ꓟꓲ ꓝꓲꓸ ꓐꓴ ꓔꓯ ꓠꓲꓹ ꓟ ꓗꓪ ꓟꓯꓻ (ꓑꓮꓲꓸ)ꓢꓯꓼ ꓕꓵꓼ_ ꓡꓳ꓿ ꓟꓯꓻ ꓟꓽ ꓟꓶ ꓕ ꓑꓳ ꓬꓲ ꓪ ꓠꓲꓹ ꓘꓪꓽ ꓟꓽ ꓫꓵ꓿ ꓡꓴ-ꓔꓷ ꓠꓬ ꓘꓶ ꓫꓵꓽ ꓡꓵꓺ ꓔꓯ ꓥꓳꓽ ꓡꓶꓸ ꓠꓹ ꓟ ꓠꓲꓹ ꓞ ꓢꓯꓼ ꓕꓵꓼ_ ꓡꓳ꓿ 
	ꓡꓴ-ꓔꓷ ꓡꓰ ꓐꓳ_ ꓟ ꓕꓳ ꓶ ꓔꓯ ꓠꓬ ꓡꓳ ꓒꓱ ꓗꓪ ꓥ_ ꓟꓲ ꓡꓲ ꓛꓲ ꓟꓵꓽ ꓗꓪ ꓥ_ ꓟꓲ ꓘꓳ ꓣꓴ_ ꓡꓳ꓿ “ꓡꓴ-ꓔꓷ ꓐꓰ ꓬꓲ ꓛꓳ ꓒꓯꓹ ꓐꓴ ꓡꓰ ꓐꓳ ꓔ ꓟ ꓔꓯ ꓠꓬ ꓠꓱ ꓐꓯ ꓛꓳ ꓒꓯꓹ ꓐꓴ ꓡꓰ ꓑꓶꓺ ꓖꓶ_ ꓡꓳ꓿ ꓣꓳ-ꓟ ꓘꓴ ꓜꓲ ꓞꓳ ꓗꓪ ꓟ ꓒꓳꓹ ꓒꓶꓽ ꓢꓳꓺ ꓦꓲ ꓗꓪ ꓔꓶꓺ ꓔ ꓟ ꓗꓺ ꓫꓵ ꓠꓬ ꓟꓽ ꓔꓱꓹ ꓟ ꓔꓯ ꓢꓳꓺ ꓤ ꓐꓴ ꓢꓷ ꓡꓰ_ ꓡꓳ꓿ ꓖꓳ ꓡꓱ ꓥ_ ꓟꓲ ꓬꓲ ꓪ ꓠꓬ ꓪꓴ-ꓢ ꓐꓯ ꓘꓶ ꓚꓺ ꓟꓽ ꓗꓴꓸ ꓢꓰꓽ ꓠꓬꓲ ꓡꓴ-ꓔꓷ ꓐꓰ ꓬꓲ ꓛꓳ ꓒꓯꓹ ꓐꓴ ꓡꓰ ꓐꓳꓺ ꓔ ꓟ ꓕꓳ ꓡ ꓔꓯ ꓕꓲ ꓟꓵꓽ ꓕꓲ ꓟꓵ ꓗꓪ ꓔꓯꓹ ꓪꓴꓽ ꓖꓶ_ ꓡꓳ꓿ ꓮ ꓘꓶꓸ ꓟꓽ ꓟꓶ ꓫꓵ ꓕꓯ ꓙꓬ-ꓟꓶ-ꓠꓲ ꓕꓲ ꓗꓴꓷꓼ ꓡꓱꓸꓼ ꓗꓪ ꓠꓬ ꓠꓲꓹ ꓪꓴꓽ ꓪꓴꓽ_ ꓐꓰ ꓢꓲ ꓫꓬ ꓕꓳ ꓶ ꓑꓶꓺ ꓖꓶ ꓢꓴ ꓮꓽ ꓟꓬꓹ ꓓꓳ ꓡ_ ꓡꓳ꓿

ꓟꓵꓽ ꓥ ꓕ ꓑꓳ ꓗꓪ ꓢꓲ ꓫꓬ ꓕꓳ ꓶ ꓢꓳꓺ_ ꓟ 

	ꓡꓲ ꓛꓲ ꓢꓳꓺ ꓦꓲ ꓗꓪ ꓟ ꓟꓸ ꓒ ꓐꓴ ꓠꓬ ꓕꓲ ꓢ ꓘꓪ ꓮꓸ ꓔꓳꓸ ꓒꓱꓻ ꓚꓳ ꓡꓳ ꓡꓳ ꓗꓪ ꓜꓲꓼ ꓞꓹ ꓔꓬ ꓢꓴ ꓐꓴ ꓔꓯ ꓢꓯꓼ ꓓꓳꓺ ꓢꓲ ꓢꓲ ꓫꓬ ꓕꓳ ꓡ ꓵꓺ ꓟꓸ ꓖꓶ_ ꓡꓳ꓿ ꓬꓲ ꓪ ꓗꓪ ꓟ ꓕꓲ ꓐꓱ ꓠꓬ ꓢꓲ ꓫꓬ ꓕꓳ ꓶ ꓔꓯ ꓙ ꓜꓲꓼ ꓡ_ ꓡꓳ꓿ “ꓠꓴ ꓐꓯ ꓘꓶ (ꓪꓴ-ꓢ ꓐꓯ ꓘꓶ) ꓒꓶꓻ ꓟꓸ ꓖꓶ_ ꓟ ꓠꓬ ꓠꓬꓲ ꓟꓳ ꓓꓴ ꓖꓶ ꓡ_ ꓡꓳ꓿ ꓞꓳ ꓙꓲꓽ ꓔꓯ ꓠꓬ ꓠꓴ ꓐꓯ ꓘꓶꓽ (ꓪꓴ-ꓢ ꓐꓯ ꓘꓶ) ꓡꓰ ꓙ ꓜꓲꓼ ꓠꓲꓹ ꓖꓶ ꓡ_ ꓡꓳ (ꓖꓪ 119ꓽ130)꓿ ꓘꓴ ꓜꓲ ꓞꓳ ꓧꓳꓽ ꓢꓴ_ ꓐꓰ ꓒꓳꓹ ꓒꓶꓽ ꓡꓯꓸ ꓤ ꓕꓲ ꓐꓱ ꓔꓯ ꓠꓬ ꓡꓴ-ꓔꓷ ꓡꓰ ꓚꓺ  ꓟꓸ ꓖꓶ_ ꓟ ꓟꓸ ꓟꓲ ꓔꓯ ꓔꓳꓹ ꓠꓹ ꓟ ꓐꓱ ꓶ ꓢꓲ ꓫꓬ ꓕꓳ ꓶ ꓢꓳꓺ ꓔꓬ ꓝꓲ_ ꓡꓳ꓿ ꓒꓳꓹ ꓒꓶꓽ ꓪꓴꓸ ꓓꓵ ꓣꓱꓽ ꓢꓴ ꓔꓺ ꓔꓬ ꓟ ꓘꓴ ꓜꓲꓼ ꓞꓳ ꓗꓪ ꓟ ꓪꓴꓸ ꓓꓵ ꓣꓱꓽ ꓢꓴ ꓐꓴ ꓡꓰ ꓖꓳ ꓕꓲ ꓧꓳꓽ ꓔꓯ ꓕꓵꓼ ꓪ ꓖꓶ ꓢꓲ꓾ ꓡꓴ-ꓔꓷ ꓚꓺ ꓟꓸ ꓖꓶ_ ꓟ ꓟꓸ ꓟꓲ ꓔꓯ ꓔꓳꓹ ꓝꓲ ꓥ_ ꓟꓲ꓾ ꓬꓲ ꓪ ꓠꓬ ꓢꓲ ꓫꓬ ꓕꓳ ꓶ ꓟꓽ ꓙ ꓜꓲꓼ ꓟ ꓑꓶ ꓓꓴ ꓢꓴꓺ ꓡꓰ_ ꓡꓳ꓿ “ꓢꓲ ꓫꓬ ꓕꓳ ꓶ ꓗꓪ ꓐꓯ ꓔ ꓟ_ ꓡꓰꓽ ꓟꓽ ꓥ ꓠꓬ꓾ ꓠꓱꓸ ꓐꓯ ꓮꓸ ꓡꓲ ꓡꓴ ꓫꓵꓽ ꓟꓸ ꓒ ꓓꓽ ꓟ ꓡꓰ ꓐꓯ_ ꓟ ꓐꓯ ꓘꓶꓽ ꓔꓯ ꓥ_ ꓟꓲ ꓟꓽ ꓙꓵꓻ ꓠꓹ ꓟ꓾ ꓡꓴ-ꓔꓷ ꓡꓰ ꓞꓳ ꓤ ꓐꓴ ꓔꓯ ꓟꓸ ꓕꓶꓻ ꓡꓰ ꓠꓬꓲ꓾ ꓮ ꓡꓲ ꓬꓰ ꓟꓽ ꓠꓺꓳ꓾ ꓠꓲꓹ ꓟ ꓙꓬꓺ ꓓꓴ ꓥꓳ꓾” ꓐꓰ꓾ ꓕꓳ ꓶ ꓐꓳ ꓒ ꓕꓲ ꓣꓳ ꓡꓰ ꓐꓳ ꓚꓲꓸ ꓔ ꓟ ꓙꓳ_ ꓡꓳ꓿ ꓢꓷꓸ ꓠꓲꓹ ꓕꓳ ꓶ ꓟꓽ ꓢꓷ ꓢꓴ ꓐꓴ ꓡꓰ ꓘꓳ ꓣꓴ ꓔ ꓟ ꓔꓱꓹ ꓚꓵꓺ_ ꓟ ꓟꓸ ꓟꓲ ꓔꓯ ꓠꓺ ꓠꓹ ꓠꓹ ꓟ ꓞꓳ ꓜꓴ ꓞꓳ ꓟꓯꓼ ꓜꓲꓼ ꓞꓹ ꓔꓬ_ ꓡꓳ꓿ ꓪꓴ-ꓢ ꓗꓪ ꓐꓰ ꓡ_ ꓟ ꓔꓲꓺ ꓢꓲꓽ_ ꓟ ꓟꓸ ꓘꓶꓽ ꓔꓯ ꓑ ꓙ ꓗꓷ ꓕꓯ꓾ ꓞꓳ ꓒꓵꓽ ꓐꓴ_ ꓐꓰ ꓞꓳ ꓪꓴꓽ ꓐꓴ ꓬꓲ ꓪ ꓢꓲ ꓫꓬ ꓕꓳ ꓶ ꓟꓽ ꓙ ꓜꓲꓼ ꓟ ꓠꓬ꓾ ꓢꓲꓽ ꓢꓲꓽ_ ꓡꓰꓽ ꓟꓰꓹ ꓓꓳ ꓡ ꓢꓲ꓾ ꓫ ꓔꓳ ꓓꓴ ꓒꓬꓱꓼ ꓡ_ ꓡꓳ꓿ ꓟꓬꓱꓽ ꓬꓰ ꓜ ꓜꓽ ꓢꓴ_ ꓐꓰ꓾ ꓟꓯꓼ ꓒ ꓐꓴ_ ꓐꓰ꓾ ꓤ ꓟꓶ ꓤ ꓐꓴ_ ꓐꓰ ꓤ ꓠꓱ ꓤ ꓐꓴ ꓠꓬ꓾ ꓘꓴ ꓜꓲꓼ ꓞꓳ ꓪꓴꓸ ꓓꓵ ꓣꓱꓽ ꓢꓴ ꓐꓴ_ ꓐꓰ ꓢꓷ ꓠꓲꓹ ꓙꓳ ꓒ ꓐꓴ ꓢꓶꓸ ꓟꓽ ꓞꓲ ꓢꓲ ꓫꓬ ꓕꓳ ꓶ ꓔꓯ ꓙ ꓜꓲꓼ_ ꓡꓳ꓿
	ꓣꓱ ꓛꓰꓽ ꓐꓳ ꓞꓹ ꓟ ꓞꓳ ꓡꓱ ꓤ ꓐꓴ ꓠꓬ ꓔꓱꓹ ꓚꓵꓺ_ ꓟ ꓟꓸ ꓟꓲ ꓔꓯ ꓧꓪꓺ ꓠꓬꓲ ꓟꓰꓹ ꓠꓬꓲ_ ꓟ_ ꓐꓰ ꓮꓽ ꓠꓱ ꓟ ꓕꓳ ꓶ ꓔꓯ_ ꓟꓲ ꓢꓳꓺ ꓣꓴ_ ꓟ ꓗꓪ ꓮꓽ ꓘꓶꓽ ꓢꓯꓼ ꓕꓵꓼ_ ꓡꓳ꓿ ꓞꓳ ꓡꓱ ꓕꓱ ꓕꓲ ꓧꓳꓽ ꓠꓬ ꓠꓲꓹ_ ꓟꓲ ꓠꓲꓹ ꓪꓴꓽ꓾ ꓕꓯꓹ_ ꓟꓲ ꓕꓯꓹ_ ꓟ ꓗꓪ ꓐꓰ꓾ ꓗꓸ ꓠꓯ ꓟꓶ ꓫꓵ ꓫꓵ ꓟ ꓦꓬ ꓠꓬꓲ ꓗꓪ ꓛꓲ ꓢꓲ ꓫꓬ ꓕꓳ ꓶ ꓢꓷꓸ_ ꓟ ꓗꓪ ꓬꓲ ꓪ ꓔꓯ ꓖꓼ ꓟꓶ ꓢꓴ ꓟꓽ ꓙꓳ꓿ ꓞꓳ ꓜꓴ ꓞꓳ ꓟꓯꓼ ꓠꓬ ꓬꓲ ꓪ ꓔꓯ ꓣꓱꓽ ꓬꓯꓼ ꓔꓬ ꓟ ꓟꓸ ꓘꓶꓽ ꓬꓲ ꓫꓵꓼ ꓔꓯ ꓑ ꓙ ꓗꓷ ꓠꓬꓲ꓾ ꓥꓳꓽ ꓡꓰ_ ꓟ ꓙꓵꓻ ꓚꓱꓹ_ ꓠꓯꓸꓼ ꓗꓪ ꓞꓳ ꓤ ꓡꓰ ꓚꓰꓼ ꓔ ꓟ ꓡꓲ ꓒꓰꓼ ꓗꓺ ꓫꓵꓺ ꓟꓸ ꓟꓲ ꓚꓺ ꓟꓸ ꓖꓶ ꓢꓴ ꓔꓯ ꓐꓰ ꓧꓹ ꓙꓰ ꓖꓴ_ ꓡꓳ꓿
	ꓔꓱꓹ ꓚꓵꓺ_ ꓟ ꓟꓸ ꓟꓲ ꓟꓸ ꓖꓶ ꓔꓬ ꓢꓴ ꓐꓴ ꓖꓳ ꓕꓲ ꓧꓳꓽ ꓠꓬ ꓗꓸ ꓧꓪꓺ_ ꓟ ꓔꓳꓹ ꓜꓳꓽ ꓡ_ ꓕꓯ꓾ ꓬꓲ ꓪ ꓠꓬ “ꓕꓱ ꓕꓲ ꓡꓳ ꓒꓱ ꓗꓪ ꓠꓴ ꓪ ꓔꓯ ꓗꓸ ꓧꓪꓺ_ ꓠꓬ꓾ ꓖꓳ ꓕꓲ ꓡꓳ ꓒꓱ ꓗꓪ ꓛꓰꓹ ꓙꓰ꓾” ꓐꓰ꓾ ꓢꓲꓺ ꓒ ꓬꓰ-ꓢꓴ ꓡꓰ ꓟꓸ ꓖꓶ ꓔ ꓟ ꓔꓯ ꓛꓳ ꓫꓱꓽ_ ꓡꓳ (ꓟ 10ꓽ23)꓿ ꓬꓲ ꓪ ꓠꓬ ꓬꓲ ꓪ ꓔꓯ ꓠꓲꓹ ꓒꓴ ꓒꓴ_ ꓐꓰ ꓘꓳ ꓣꓴ ꓢꓴ ꓔꓯ ꓥ_ ꓟꓲ ꓔꓳꓹ ꓜꓳꓽ_ ꓡꓳ꓿ ꓬꓲ ꓪ ꓠꓬ ꓪꓴ-ꓢ ꓐꓯ ꓘꓶ ꓔꓯ ꓢꓲ ꓫꓬ ꓦꓲ_ ꓐꓰ꓾ ꓞꓳ ꓦꓲꓻ_ ꓐꓰ ꓪꓽ ꓓꓰꓺ ꓕꓱ ꓟꓬ ꓫꓵꓽ ꓗꓪ ꓚꓺ ꓟꓸ ꓖꓶ_ ꓡꓳ꓿ ꓔꓱꓹ ꓚꓵꓺ_ ꓟ ꓠꓬ ꓗꓽ ꓔ ꓓꓴ ꓟꓽ ꓙꓳ ꓟ_ ꓡꓰ ꓐꓰ ꓒꓬꓱꓺ ꓙꓰ_ ꓡꓳ꓿
	ꓗꓴꓷꓼ ꓙꓵꓽ ꓢꓴ_ ꓐꓰ ꓦ ꓡꓱ ꓚꓱꓹ ꓪꓴꓸ ꓓꓵ ꓣꓱꓽ ꓢꓴ ꓐꓴ ꓠꓬ ꓔꓱꓹ ꓚꓵꓺ_ ꓟ ꓟꓸ ꓟꓲ ꓚꓺ ꓢꓴ ꓐꓴ ꓔꓯ ꓐꓱ ꓓꓴꓽ ꓐꓱꓺ_ ꓟ꓾ ꓘꓶꓻ ꓙꓵꓻ_ ꓟ꓾ ꓮꓸ ꓔꓳꓸ ꓛꓴ_ ꓟ꓾ ꓮꓸ ꓕꓽ ꓡꓰ ꓗꓸ ꓢꓰꓼ_ ꓟ ꓕꓱ ꓟꓬ ꓫꓵꓽ ꓬꓰ ꓢꓲ ꓗꓽ ꓔꓬ ꓥ_ ꓟꓲ꓾ ꓗꓽ ꓟꓽ ꓧꓪꓸ ꓡꓰ꓿ ꓦ ꓡꓱ ꓢꓴ ꓐꓴ ꓠꓬ ꓬꓲ ꓪ ꓚꓲ ꓛꓬ ꓙꓵꓻ ꓠꓲꓹ ꓔꓯ ꓬꓲ ꓪ ꓫꓵꓽ ꓡꓰ ꓢꓷꓸ ꓡꓰ ꓓꓴ ꓗꓸ ꓚꓵꓺ ꓬꓰ_ ꓟ ꓑꓶ ꓓꓴ꓾ ꓘꓶꓻ ꓙꓵꓻ_ ꓟ ꓡꓰ ꓔꓱꓹ ꓚꓵꓺ_ ꓟ ꓟꓸ ꓟꓲ ꓔꓯ ꓪ ꓜꓲ ꓒꓬꓱꓺ ꓙꓰ ꓝꓲ_ ꓡꓳ꓿ ꓢ-ꓓꓯ ꓠꓬ ꓔꓱꓹ ꓚꓵꓺ_ ꓟ ꓟꓸ ꓟꓲ ꓗꓪ ꓟꓽ ꓔꓱꓹ ꓟ ꓙꓵꓻ ꓚꓱꓹ ꓙꓵꓽ ꓧꓶꓽ ꓧꓳꓽ ꓖꓶ ꓠꓹ ꓟ ꓢꓯꓼ ꓕꓵꓼ ꓗꓷ ꓥ_ ꓟꓲ꓾ ꓡꓳꓹ ꓬꓰ_ ꓕꓯ꓾ ꓢ-ꓓꓯ ꓣꓱꓽ ꓬꓰ_ ꓟ_ ꓐꓰ ꓪꓴ-ꓢ ꓣꓱꓽ ꓬꓰ_ ꓟ ꓠꓬꓲꓽ ꓗꓴꓸ ꓚꓸꓼ ꓗꓪ ꓗꓳꓹ ꓞꓹ ꓓꓴ ꓔꓯ ꓪ ꓜꓲ ꓔꓲꓺ ꓢꓲꓽ ꓡꓰ ꓝꓲ_ ꓡꓳ꓿
















11 ꓕꓱꓺ

ꓪ ꓔꓲ ꓤꓽ ꓐꓴ ꓡꓰ ꓒꓳꓹ ꓔꓳ_ ꓟ

	1529 ꓘꓳꓼ ꓗꓪ ꓙꓬ-ꓟꓶ-ꓠꓲ ꓗꓪ ꓟ ꓪ ꓔꓲ ꓫꓵꓽ ꓐꓴ ꓠꓬ ꓢꓶꓽ-ꓑꓸ (SPIRES) ꓗꓴꓷꓼ ꓙꓵꓽ ꓗꓺ ꓔꓶꓺ ꓜꓴꓻ ꓒꓬꓱꓽ ꓕꓯ ꓗꓪ ꓬꓲ ꓓꓽ ꓟ ꓒꓳꓹ ꓔꓳꓹ ꓔꓴꓺ ꓡ_ ꓡꓳ꓿ ꓒꓳꓹ ꓔꓳꓹ_ ꓟ ꓕꓱ ꓟ ꓠꓬ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓟꓬꓱꓽ ꓐꓱ ꓶ ꓮꓽ ꓘꓶꓸ ꓪꓴꓽ_ ꓟ ꓢꓷ ꓙ ꓟꓳ ꓙ ꓓꓴ ꓒꓬꓱꓼ ꓡ_ ꓡꓳ꓿ ꓪꓴ-ꓢ ꓡ ꓞꓳ ꓖꓳ ꓕꓲ ꓜꓴ ꓠꓲꓹ ꓪꓴꓽ ꓠꓲꓹ ꓕꓶꓻ_ ꓟ ꓑꓶ ꓓꓴ꓾ ꓡ ꓠꓹ ꓟ ꓞꓳ ꓤ ꓐꓴ ꓐꓱ ꓶ ꓠꓲꓹ ꓟ ꓗꓪ ꓠꓬꓲꓸ ꓞꓹ ꓓꓴ ꓔꓯ ꓣꓴ ꓦ ꓗꓷ ꓖꓶ ꓢꓲ꓾ ꓫꓬꓹ ꓔꓱꓹ ꓔ ꓟ ꓘꓴ ꓜꓲ ꓞꓳ ꓔꓯ ꓠꓬ ꓑ-ꓣꓳ-ꓔꓰ-ꓢꓶꓽ-ꓔꓯ (PROTESTANT)꓿ ꓣꓳ-ꓟ ꓘꓴ ꓜꓲꓼ ꓞꓳ ꓔꓯ ꓔꓳꓹ ꓢꓴ) ꓐꓰ ꓘꓴ ꓪ ꓡꓰ_ ꓡꓳ꓿ 
	ꓔꓱꓹ ꓚꓵꓺ_ ꓟ ꓔꓯ ꓔꓳꓹ ꓢꓴ ꓜꓴꓻ ꓔꓯ ꓠꓬ ꓪꓴ-ꓢ ꓡꓰ ꓠꓽ ꓡꓰ ꓝꓲ_ ꓡꓳ꓿ ꓛꓬꓸ-ꓢꓶꓽ ꓪ ꓔꓲ ꓥꓪꓽ ꓣꓳ ꓕꓲ ꓣꓳ (CHARLES V) ꓡꓰ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓟꓬꓱꓽ ꓔꓯ ꓫꓵꓹ ꓩꓴ ꓗꓷ ꓠꓹ ꓟ ꓚꓴꓽ ꓬꓲꓹ ꓓꓶꓽ ꓔ ꓥ_ ꓟꓲ꓾ ꓬꓲ ꓓꓶꓽ ꓔ ꓟ ꓚꓴꓽ ꓬꓲꓹ ꓠꓬ ꓟꓽ ꓒꓬꓱꓼ ꓡ꓿ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓢꓴ ꓐꓴ ꓔꓯ ꓓꓶꓽ ꓠꓹ ꓟ ꓙ ꓖꓶ ꓗꓷ ꓕ ꓑꓳꓸ꓾ ꓔ-ꓢꓶꓽ ꓐꓴ ꓠꓬ ꓟꓯꓼ ꓘꓶꓽ ꓟꓲ ꓙꓬꓼ ꓗꓪ ꓓꓳ ꓡ_ ꓡꓳ꓿ ꓔꓷꓼ-ꓗꓴꓷꓼ ꓪ ꓔꓲ꓾ ꓥ ꓠꓬ ꓒꓳꓹ ꓒꓶꓽ ꓪꓴꓸ ꓓꓵ ꓣꓱꓽ ꓢꓴ ꓡꓰ ꓥ_ ꓟꓲ ꓬꓲ ꓔꓯ ꓓꓶꓽ ꓡ_ ꓡꓳ꓿ ꓕꓱ ꓡꓱ ꓐꓰ ꓗꓴꓷꓼ ꓮꓽ ꓟꓬꓹ ꓠꓬ ꓢꓰꓼ ꓡꓯ ꓘꓳ ꓔꓬ ꓟ ꓑꓶ ꓓꓴ꓾ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓟꓬꓱꓽ ꓠꓬ ꓘꓶꓻ ꓡꓶꓽ ꓓꓴ ꓟꓽ ꓙꓳ ꓙꓳ ꓪꓴꓽ ꓡ ꓟꓴ ꓡ_ ꓡꓳ꓿
	ꓡꓳꓹ ꓬꓰ_ ꓕꓯ ꓒꓳꓹ ꓒꓶꓽ ꓪꓴꓸ ꓓꓵ ꓣꓱꓽ ꓢꓴ_ ꓐꓰ ꓬꓲ ꓔꓯ ꓠꓷꓼ_ ꓟ ꓪ ꓔꓲ ꓐꓴ ꓠꓬ ꓔꓺ ꓡꓯꓼ ꓘꓳ ꓢꓲ꓾ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓢꓴ ꓐꓴ ꓔꓯ ꓓꓶꓽ_ ꓡꓳ꓿ ꓣꓳ-ꓟ ꓙꓵꓻ ꓚꓱꓹ ꓔꓯ ꓡꓳ ꓩꓴ ꓗꓷ ꓢꓴ ꓐꓴ ꓔꓯ ꓓꓶꓽ ꓠꓹ ꓟ ꓐꓱ ꓶ ꓖꓪ ꓙꓱ ꓡꓯꓼ ꓘꓳ ꓠꓹ ꓟ꓾ 1529 ꓘꓳꓼ ꓢꓶꓽ-ꓑꓸ ꓗꓪ ꓜꓲꓼ ꓡꓯ ꓘꓳ ꓠꓹ ꓟ꓾ ꓪ ꓔꓲ ꓡꓰ ꓗꓴꓷꓼ ꓙꓵꓽ ꓗꓺ ꓔꓶꓺ ꓢꓴ ꓐꓴ ꓔꓯ ꓘꓴ_ ꓡꓳ꓿ ꓠꓴꓽ ꓠꓴꓽ ꓤ ꓬꓰ ꓢꓲ ꓟꓽ ꓧꓪꓸ ꓡꓰ ꓠꓬ꓾ ꓜꓲꓽ ꓜꓲꓽ ꓑꓰꓹ ꓑꓰꓹ ꓬꓰ ꓢꓲ ꓫꓵꓽ ꓪꓴ ꓫꓬꓹ ꓠꓹ ꓟ꓾ ꓛꓬꓸ-ꓢꓶꓽ ꓪ ꓔꓲ ꓡꓰ ꓙ ꓖꓶ ꓔ_ ꓡꓳ꓿
	ꓒꓳꓹ ꓒꓶꓽ ꓪꓴꓸ ꓓꓵ ꓣꓱꓽ ꓢꓴ ꓐꓴ ꓠꓬ꓾ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓢꓴ ꓐꓴ ꓔꓯ ꓜꓲꓽ ꓜꓲꓽ ꓑꓰꓹ ꓑꓰꓹ ꓬꓰ ꓖꓶ ꓠꓲꓹ ꓫꓵ_ ꓟ ꓠꓲꓹ ꓟ ꓔꓯ꓾ ꓜꓲꓼ ꓓꓴ ꓖꓳ ꓟ ꓗꓪ ꓢꓲꓽ ꓢꓲꓽ_ ꓡꓰꓽ ꓟꓳꓸ ꓖꓶ ꓓꓳ ꓡ_ ꓡꓳ꓿ “ꓣꓳ ꓠꓬ ꓞꓳ ꓤ ꓠꓲꓹ ꓜꓳꓺ ꓓꓴ_ ꓐꓰ ꓟꓲ ꓠꓯ ꓶꓻ ꓡꓲꓽ ꓓꓴ ꓒꓬꓱꓼ ꓞꓹ ꓔꓬ_ ꓥꓳ꓿ ꓖꓳ ꓡꓱ ꓥ_ ꓟꓲ ꓙꓲ-ꓢꓴ ꓠꓬ ꓫꓱꓸ ꓤ ꓤ_ ꓗꓹ_ ꓟ ꓬꓲ ꓤ ꓠꓱ ꓐꓴ ꓔꓯ ꓛꓱꓺ ꓡꓳꓸ ꓠꓬꓲ ꓢꓲ ꓔꓺ ꓙ ꓡ_ ꓥꓳ꓾” ꓐꓰ꓾ ꓟꓯ-ꓗꓶ-ꓡꓲ-ꓔ ꓡꓰ ꓐꓯ_ ꓡꓳ꓿ ꓢꓶꓽ-ꓑꓸ ꓡꓳ ꓒꓱ ꓗꓪ ꓟ ꓞꓳ ꓤ ꓐꓴ ꓠꓬ ꓪꓴ-ꓢ ꓐꓯ ꓘꓶ ꓔꓯ ꓟꓷꓼ ꓢꓲꓼ_ ꓟ ꓑꓶ ꓓꓴ ꓢ-ꓫꓳ-ꓠꓲ ꓗꓪ ꓟ ꓙꓵꓽ ꓗꓺ ꓔꓶꓺ ꓒ ꓬꓲ ꓪꓽ ꓘꓴ ꓦꓲ ꓗꓪ ꓪꓴꓸ ꓓꓵ ꓕꓱꓼ ꓠꓹ ꓟ ꓜꓲꓼ ꓛꓲ ꓡ_ ꓡꓳ꓿ ꓖꓳ ꓟ ꓑꓶ ꓓꓴ ꓬꓰ ꓫ ꓓꓴ ꓓꓳ ꓡ_ ꓡꓳ꓿ ꓦ ꓡꓱ ꓚꓱꓹ ꓗꓪ ꓩꓴꓺ ꓔ_ ꓟ ꓙꓳ_ ꓡꓳ꓾ ꓐꓰ ꓒꓴ ꓒꓴ ꓡꓯꓽ ꓡꓯꓽ ꓐꓯ ꓑꓶꓺ ꓔ ꓟ ꓑꓶ ꓓꓴ ꓬꓲ ꓗꓺ ꓫꓵꓺ ꓟꓽ ꓛꓳ ꓢꓴ ꓓꓳ ꓡ_ ꓠꓬꓲ꓾ ꓮ ꓟꓶ ꓠꓬ ꓕꓵꓼ ꓪ ꓖꓳ ꓟ ꓔꓯ ꓗꓽ ꓗꓷ_ ꓥꓳ꓾ ꓐꓰ꓾ ꓪ ꓔꓲ ꓡꓰ ꓐꓯ ꓞꓷꓹ ꓗꓷ ꓕꓯ꓾ ꓙꓲ-ꓢꓴ ꓢꓲꓺ ꓤ ꓚꓵꓺ ꓐꓴ ꓠꓬ ꓪ ꓔꓲ ꓕꓵꓼ ꓪ ꓔꓯ ꓔꓳꓹ ꓠꓹ ꓟ ꓓꓵ ꓙ ꓞꓷꓹ ꓗꓷ_ ꓡꓳ꓿ ꓢꓶꓽ-ꓑ ꓗꓪ ꓟ ꓖꓪ ꓙꓱ ꓜꓲꓼ ꓓꓴ ꓗꓪ ꓡꓴ-ꓔꓷ ꓔꓺ ꓟꓽ ꓪ꓿ ꓪꓴ-ꓢ ꓡꓰ ꓬꓲ ꓟꓬꓱꓽ ꓗꓪ ꓘꓴ ꓔ ꓟ ꓡꓴ-ꓔꓷ ꓬꓲ ꓛꓳ ꓒꓯꓹ ꓐꓴ_ ꓐꓰ ꓪ ꓔꓲꓸ ꓫꓵꓽ ꓐꓴ ꓠꓬ꓾ ꓡꓴ-ꓔꓷꓼ ꓔꓲꓸ ꓫꓵꓺ ꓜꓲꓼ ꓓꓴ ꓗꓪ ꓙꓰ_ ꓡꓳ꓿ ꓢ-ꓫꓳ-ꓠꓲ ꓗꓪ ꓟ ꓙꓵꓽ ꓗꓺ ꓔꓶꓺ ꓒ ꓠꓬ ꓫꓵꓻ ꓗꓷ ꓟ ꓑꓶ ꓓꓴ꓾ ꓬꓲ ꓠꓬꓲ ꓖꓴ ꓣꓴ ꓔ ꓟ ꓬꓳ-ꓦ ꓠꓬ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓟꓬꓱꓽ ꓔꓯ ꓠꓲꓹ ꓒꓴ ꓒꓴ_ ꓐꓰ ꓘꓳ ꓣꓴ ꓢꓲ ꓢꓯꓼ ꓖꓶ_ ꓡꓳ꓿
	ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓔꓯ ꓘꓳ ꓣꓴ_ ꓟ ꓫꓴꓺ ꓗꓪ ꓣꓳ-ꓟ ꓘꓴ ꓜꓲꓼ ꓞꓳ ꓡꓰ ꓫꓵꓽ ꓪꓴ ꓘꓶꓽ ꓖꓶ ꓡ_ ꓟ ꓔꓯ ꓘꓳ ꓣꓴ ꓠꓹ ꓟ ꓐꓯ ꓖꓶ ꓡ_ ꓕꓯ꓾ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓢꓴ ꓐꓴ ꓠꓬ ꓬꓲ ꓪ ꓔꓯ ꓟꓽ ꓓꓽ ꓔꓳꓹ꓿
	ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓜꓴꓻ ꓟꓽ ꓔꓶꓺ ꓔ ꓢꓰꓽ ꓟ ꓫꓴꓺ ꓗꓪ “ꓪꓸ-ꓢꓶꓽ ꓕꓵꓼ ꓪ” (EDICT OF WORMS) ꓔꓶꓺ ꓠꓹ ꓟ ꓐꓯ ꓧꓳꓽ ꓡ_ ꓡꓳ꓿ ꓪꓸ-ꓢꓶꓽ ꓕꓵꓼ ꓪ ꓔꓯ ꓛꓳꓻ ꓟꓽ ꓐ ꓡ ꓟ ꓟꓵꓽ ꓗꓪ ꓥ_ ꓟꓲ ꓬꓲꓸ ꓫꓵꓼ ꓔꓶꓺ ꓔ ꓟ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓜꓴ ꓗꓪ ꓟꓽ ꓔꓺ ꓠꓹ ꓟ_ ꓐꓰ꓾ ꓣꓳ-ꓟ ꓘꓴ ꓜꓲꓼ ꓞꓳ ꓘꓶ ꓫꓵꓽ ꓜꓲꓼ ꓓꓴ ꓔꓯ ꓟꓽ ꓒꓳꓹ ꓔꓳꓹ ꓠꓹ ꓟ_ ꓐꓰ꓾ ꓣꓳ-ꓟ ꓢꓳ ꓮ ꓡꓲ ꓕꓲ ꓣꓳ ꓔꓯ ꓥ_ ꓟꓲ ꓡꓴ-ꓔꓷ ꓕꓲ ꓜꓴ ꓗꓪ ꓟꓽ ꓓꓵꓽ ꓝꓲ ꓠꓹ ꓟ꓾ ꓡꓳꓹ ꓬꓰ_ ꓕꓯ ꓐꓯ ꓧꓳꓽ ꓡ_ ꓡꓳ꓿ ꓐꓯ ꓧꓳꓽ ꓔ ꓟ ꓬꓲꓸ ꓕꓳꓼ ꓕꓱ ꓟꓬ ꓟ ꓔꓯ ꓠꓬ ꓗꓴꓷꓼ ꓙꓵꓽ ꓗ ꓔꓶꓺ ꓢꓴ ꓜꓴꓻ ꓡꓰ ꓠꓲꓹ ꓧꓳꓹ ꓗꓷ ꓠꓬꓲ꓾ ꓣꓳ-ꓟ ꓘꓴ ꓜꓲꓼ ꓞꓳ ꓧꓳꓽ ꓢꓴ ꓐꓴ ꓠꓬ ꓠꓲꓹ ꓘꓪꓽ ꓫꓵꓻ ꓔꓬ_ ꓡꓳ꓿
	ꓮꓽ ꓧꓪꓹ ꓪꓸ-ꓢꓶꓽ ꓕꓵꓼ ꓪ ꓕꓱ ꓟ ꓔꓯ ꓓꓽ ꓔꓳꓹ ꓛꓳꓻ ꓫꓱꓽ_ ꓕꓯ ꓠꓽ꓾ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓜꓴ ꓬꓲꓸ ꓫꓵꓼ ꓔꓶꓺ ꓟꓽ ꓐ ꓡ ꓟ_ ꓡꓰꓽ ꓟꓽ ꓞꓲ꓾ ꓮ ꓟꓶ ꓙꓳ ꓔꓬ ꓟ ꓜꓴꓻ ꓥ_ ꓟꓲ ꓕꓶꓻ ꓞꓹ ꓟꓽ ꓐ ꓡꓻꓳ꓿ ꓕꓲ ꓫꓵꓽ ꓗ ꓠꓯ ꓕꓲ ꓫꓵꓽ ꓘꓶꓻ ꓡꓶꓽ ꓡ_ ꓥꓳ꓿ ꓦ ꓡꓱ ꓚꓱꓹ ꓡꓶꓸ ꓑ ꓗꓷ_ ꓟ ꓔꓯ_ ꓟꓲ ꓗꓽ ꓡ_ ꓥꓳ꓿ ꓟꓲ ꓠꓯ ꓐꓱ ꓶ ꓠꓬꓲ ꓟꓳ ꓓꓴ ꓛꓲ ꓡꓯꓼ ꓠꓬ꓾ ꓠꓯ ꓞꓲꓹ ꓡꓰ_ ꓐꓰ ꓗ_ ꓡꓳ꓿
	ꓶꓼ ꓓꓳꓽ ꓚꓺ ꓢꓴ ꓐꓴ ꓠꓬ ꓕꓲ ꓣꓳ ꓛꓳ ꓕꓲ ꓣꓳ ꓡꓳꓸ ꓡꓯꓼ ꓘꓳ ꓢꓲ꓾ “ꓮꓸ ꓫꓵꓽ ꓬꓰ ꓠꓯ_ ꓥꓳ ꓪ? ꓧꓳꓽ ꓪꓴꓸ ꓟꓴ ꓢꓴ ꓐꓴ ꓠꓬ ꓙꓵꓺ ꓖꓶ ꓗꓷ ꓢꓲ꓾ ꓕꓵꓼ ꓪ ꓕꓱ ꓟ ꓔꓯ ꓓꓽ ꓔꓳꓹ_ ꓥꓳ ꓪ? ꓡꓴ-ꓔꓷꓼ ꓕꓲ ꓜꓴ ꓗꓪ ꓟ ꓪ ꓔꓲꓸ ꓫꓵꓽ ꓐꓴ ꓔꓯ ꓠꓬ ꓚꓲ ꓛꓬ ꓠꓲꓹ ꓒꓴ_ ꓟ ꓦ ꓡꓱ ꓠꓹ ꓟ ꓙꓵꓽ ꓪ ꓖꓶ ꓔ_ ꓡꓳ꓿ ꓕꓵꓼ ꓪ ꓕꓱ ꓟ ꓟꓽ ꓓꓳ ꓡ ꓕꓯ_ ꓡꓰ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓔꓯ ꓘꓳ ꓣꓴ ꓔ ꓢꓴ꓾ ꓬꓲꓸ ꓪ ꓡ ꓞꓳ ꓐꓴ ꓔꓯ ꓥ_ ꓟꓲ ꓩꓴꓺ ꓖꓶ ꓔ ꓡꓳ꓾ ꓟꓽ ꓥ ꓡ? ꓕꓱ ꓟꓬ ꓫꓵꓽ ꓑꓶ ꓓꓴ ꓬꓲ ꓪ ꓠꓲꓹ ꓘꓪꓽ ꓫꓵ ꓛꓵ_ ꓥꓳ꓾” ꓐꓰ ꓐꓯ ꓔꓬ_ ꓡꓳ꓿
	“ꓒꓳꓹ ꓒꓶꓽ ꓪꓴꓸ ꓓꓵ ꓣꓱꓽ ꓢꓴ ꓠꓯꓸ ꓘꓪ ꓗꓪ ꓟ ꓧꓳꓽ ꓪꓴꓸ ꓟꓴ ꓢꓴ ꓐꓴ ꓠꓬ꓾ ꓕꓵꓼ ꓪ ꓖꓳ ꓟ ꓗꓪ ꓐꓰ ꓝꓸ ꓢꓲ ꓐꓳꓺ ꓓꓳ ꓡ_ ꓟ ꓗꓺ ꓫꓵꓺ ꓐꓴ ꓔꓯ ꓗꓹ ꓛꓲ ꓛꓲ_ ꓐꓰ ꓡꓳꓸ ꓔꓬ ꓖꓴ_ ꓡꓳ꓿ ꓖꓳ ꓡꓱ ꓢꓲ ꓬꓲ ꓪ ꓠꓬ ꓦ ꓡꓱ ꓐꓳ ꓐꓳ_ ꓐꓰ ꓢꓯꓼ ꓕꓵꓼ ꓣꓱꓽ ꓬꓰ ꓔꓬ_ ꓡꓳ꓿ ꓗꓺ ꓫꓵ ꓖꓳ ꓟ ꓬꓲꓸ ꓚꓰꓺ ꓠꓬ ꓮꓸ ꓫꓵꓽ ꓥ ꓡ? ꓞꓳ ꓤ ꓢꓲꓺ ꓦꓰꓽ ꓠꓲꓹ ꓔꓯ ꓠꓬꓲꓸ ꓔ ꓢꓲ꓾ ꓒꓴꓻ ꓒꓴ ꓡꓯꓽ ꓡꓯꓽ ꓧꓪꓺ ꓟꓰꓹ ꓠ ꓠꓬꓲ_ ꓟ ꓚꓱꓹ ꓔꓯ ꓗꓽ ꓠꓹ ꓟ ꓙꓵꓽ ꓪ ꓠꓬ꓾ ꓣꓳ-ꓟ ꓘꓴ ꓜꓲ ꓞꓳ ꓔꓯ ꓙꓳ_ ꓡꓳ꓾ ꓐꓯ_ ꓟ ꓠꓬ ꓗꓺ ꓫꓵ ꓖꓳ ꓟ ꓬꓲ ꓦꓲꓻ ꓚꓰꓺ ꓥ ꓡꓳ꓿ ꓖꓳ ꓡꓱ ꓥ ꓠꓬ ꓣꓳ-ꓟ ꓘꓴ ꓜꓲ ꓞꓳ_ ꓐꓰ ꓑ-ꓣꓳ-ꓔꓰ-ꓢꓶꓽ-ꓔꓯ ꓐꓴ ꓠꓬꓲꓽ ꓜꓴ ꓡꓱꓸꓼ ꓠꓬ ꓦ ꓡꓱ ꓚꓱꓹ ꓗꓪ ꓩꓴ ꓔ ꓟ ꓙꓵꓽ ꓪ ꓟꓽ ꓙꓳ ꓡ? ꓙꓳ_ ꓡꓳ꓿ ꓬꓲꓸ_ ꓡꓰꓽ꓾ ꓙꓵꓽ ꓪ ꓕꓲ ꓫꓵꓽ_ ꓡꓰ ꓐꓰ ꓟꓽ ꓥ꓾ ꓣꓱꓽ ꓛꓰ ꓖꓶ ꓔ ꓟ ꓕꓲ ꓫꓵ_ ꓡꓰꓽ ꓥ ꓡꓳ꓿ ꓐꓯ ꓧꓳꓽ ꓔ ꓟ ꓮꓽ ꓙꓵꓽ ꓔꓯ ꓓꓽ ꓔꓳꓹ_ ꓥꓳ꓾ ꓐꓯ_ ꓕꓯ꓾ ꓦ ꓡꓱ ꓚꓱꓹ_ ꓐꓰ ꓗꓪ' ꓫꓵ ꓢꓲ ꓩꓴꓺ ꓔ ꓟ ꓠꓬ ꓢ-ꓫꓳ-ꓠꓲ ꓫꓴꓺ ꓕꓲꓽ ꓟ ꓗꓪ_ ꓡꓰꓽ ꓟꓶ ꓓ_ ꓡꓳ꓾ ꓐꓯ_ ꓟ ꓔꓯ ꓠꓲꓹ ꓧꓳꓹ_ ꓟ ꓒꓬꓱꓼ ꓡ_ ꓥꓳ꓿ ꓠꓱꓸ ꓐꓯ ꓟꓵꓽ ꓗꓪ ꓠꓽ꓾ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓢꓴ ꓐꓴ ꓔꓯ ꓜꓲ ꓜꓲ ꓟꓵ ꓟꓵ ꓧꓪꓺ ꓟꓰꓹ ꓢꓲ꓾ ꓙꓵꓽ ꓗꓺ ꓔꓯ ꓛꓬꓻ ꓗꓷ ꓢꓴ ꓚꓬꓹ ꓖꓶ ꓢꓲ ꓠꓬꓲ꓾ ꓬꓲ ꓪ ꓔꓯ ꓠꓬ ꓐꓱ ꓓꓴꓽ ꓐꓱꓺ_ ꓟ_ ꓐꓰ ꓮꓸ ꓔꓳ ꓛꓴꓻ_ ꓟ ꓬꓰ ꓖꓶ ꓡ_ ꓥꓳ꓿ ꓟꓵꓽ ꓒꓯꓽ ꓢꓲ ꓦ ꓡꓱ ꓚꓱꓹ ꓐꓱ ꓶ ꓩꓴ ꓔ ꓟ ꓙꓵꓽ ꓪ ꓖꓶ_ ꓟ ꓔꓯ ꓬꓲ ꓪ ꓘꓳ ꓣꓴ ꓐ ꓡ_ ꓥꓳ ꓪ? ꓪꓸ-ꓢꓶꓽ ꓕꓵꓼ ꓪ ꓑꓶ ꓓꓴ ꓒꓳꓹ ꓒꓶꓽ ꓐꓴ ꓙꓵꓽ_ ꓟ ꓟꓵꓽ ꓗꓪ ꓫꓵꓽ ꓧꓳꓸ ꓡꓰ ꓠ ꓗꓹ ꓢꓴ ꓬꓲꓸ ꓔꓴꓺ ꓣꓳ ꓐꓱ ꓶ꓾ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓢꓴ ꓐꓴ ꓮ ꓡꓲ ꓒꓳꓹ ꓖꓶ ꓓꓴ ꓙꓳ_ ꓥꓳ ꓪ? ꓬꓲ ꓪ ꓕꓯ ꓢꓲ ꓗꓪ ꓶꓻ ꓟꓽ ꓙꓳ꓾ ꓐꓰ ꓐꓯ ꓐ ꓡ_ ꓥꓳ ꓪ?”
	“ꓕꓵꓼ ꓪ ꓕꓱ ꓟ ꓔꓯ ꓔꓳꓹ_ ꓡꓯ꓿ ꓞꓳ ꓤ ꓢꓲꓺ ꓦꓰꓽ ꓠꓲꓹ_ ꓐꓰ ꓗꓴꓸ ꓙꓲꓽ ꓙꓳ ꓢꓲ꓾ ꓞꓳ ꓤ ꓟꓬꓽ ꓐꓱ ꓠꓬ ꓮꓸ ꓫꓵꓽ ꓙꓵꓽ ꓪꓽ ꓟꓽ ꓙꓳ꓾” (ꓞꓳ ꓤ ꓟꓬꓽ ꓐꓱ ꓠꓬ ꓚꓲ ꓛꓬ ꓢꓲꓺ ꓦꓰꓽ ꓠꓲꓹ ꓗꓪ ꓐꓰ ꓪꓴ-ꓢ ꓔꓯ ꓪꓴꓸ ꓓꓵ ꓕꓱꓼ ꓠꓹ ꓟ ꓙꓵꓽ ꓪ ꓟꓽ ꓙꓳ꓿) ꓐꓰ꓾ ꓪ ꓔꓲ ꓫꓵꓽ ꓐꓴ ꓡꓰ ꓐꓯ_ ꓡꓳ꓿ ꓞꓳ ꓤ ꓙ ꓠꓲꓹ ꓔꓯ ꓔꓺ ꓙ ꓠꓹ ꓟ ꓠꓽ꓾ ꓗꓴꓷꓼ ꓙꓵꓽ ꓢꓴ ꓐꓴ ꓶꓻ ꓥ ꓡꓳ꓿ ꓦ ꓡꓱ ꓚꓱꓹ ꓫꓵꓽ ꓪꓴ ꓠꓽ꓾ ꓗꓴꓷꓼ ꓙꓵꓽ ꓪ_ ꓐꓰ ꓮꓽ ꓘꓶꓸ ꓗꓴꓸ ꓙꓲꓽ ꓟꓽ ꓙꓳ꓿
	“ꓠꓲꓹ ꓟ ꓩꓴꓻ ꓢꓴ꓾” ꓐꓰ ꓘꓴꓻ ꓪ ꓡꓰ ꓢꓴ ꓐꓴ ꓔꓯ ꓬꓲꓸ ꓚꓰꓺ ꓗꓪ ꓐꓰ ꓚꓵꓹ ꓥꓸ ꓩꓴ ꓗꓷ ꓠꓹ ꓟ ꓐꓱ ꓶ꓾ ꓒꓳꓹ ꓒꓶꓽ ꓪꓴꓸ ꓓꓵ ꓣꓱꓽ ꓢꓴ ꓐꓴ ꓡꓰ ꓚꓴꓽ ꓬꓲꓹ ꓓꓶꓽ ꓚꓵꓺ ꓔ_ ꓡꓳ꓿ ꓩꓴ ꓔ ꓟ ꓫꓴꓺ ꓗꓪ ꓟ ꓞꓳ ꓤ ꓐꓴ ꓬꓲꓸ ꓛꓲꓺ ꓓꓳ ꓡ ꓢꓲ ꓐꓯ ꓧꓳꓽ ꓔ ꓟ ꓬꓲꓸ ꓕꓳꓼ ꓔꓯ ꓠꓲꓹ ꓧꓳꓹ꓾ ꓟꓽ ꓠꓲꓹ ꓧꓳꓹ ꓐꓯ ꓖꓶ ꓡ ꓝꓲ_ ꓕꓯ꓾ ꓕꓲꓽ ꓐꓶꓽ ꓛꓲ ꓟ ꓠꓬ ꓙꓲꓻ ꓣꓴꓽ ꓓꓴ ꓙꓳ_ ꓟ ꓔꓯ ꓢꓷ_ ꓥ_ ꓟꓲ꓾ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓜꓴ ꓕꓲꓽ ꓛꓱꓽ ꓗꓪ ꓔꓺ ꓬꓰ_ ꓡꓳ꓿ ꓫꓴꓺ ꓗꓪ ꓟ ꓬꓲ ꓛꓲꓺ ꓕꓲ ꓣꓳ ꓡꓰ꓾ “ꓮꓽ ꓧꓪꓹ ꓣꓳ ꓠꓬ ꓢꓲ ꓫꓬ ꓕꓳ ꓶ ꓔꓯ ꓟꓽ ꓒꓳꓹ ꓕꓯ ꓠꓽ꓾ ꓮꓸ ꓔꓳꓸ ꓡꓰ ꓛꓴꓻ ꓢꓰꓼ ꓡ_ ꓥꓳ꓾” ꓐꓰ ꓐꓯ_ ꓡꓳ꓿
	

ꓪ ꓔꓲ ꓫꓵꓽ ꓐꓴ ꓠꓬ ꓔꓱꓹ ꓔꓱꓹ_ ꓐꓰ ꓦꓰꓼ ꓔ_ ꓡꓳ꓿

	ꓪ ꓔꓲ ꓐꓴ ꓬꓲ ꓛꓲꓺ ꓥ_ ꓟ ꓪ ꓔꓲ ꓒ-ꓓꓲ-ꓠ (KING FERDINAND) ꓠꓬ꓾ ꓪ ꓔꓲ ꓫꓵꓽ ꓐꓴ ꓔꓯ ꓘꓶꓸ ꓠꓹ ꓟ ꓢꓯꓼ ꓕꓵꓼ_ ꓡꓳ꓿ “ꓕꓵꓼ ꓪ ꓔꓯ ꓓꓽ ꓔꓳꓹ ꓐꓭ ꓕꓯ ꓠꓽ꓾ ꓪ ꓔꓲ ꓠꓬ ꓬꓲ ꓪ ꓔꓯ ꓠꓲꓹ ꓒꓴꓻ_ ꓥꓳ꓾ ꓐꓰ ꓒ-ꓓꓲ-ꓠ ꓡꓰ ꓘꓶꓸ ꓖꓶ ꓥ_ ꓟꓲ꓾ ꓢꓲꓺ ꓡꓲ ꓟ ꓟꓶ ꓠꓹ ꓟ_ ꓐꓰ ꓪꓴ-ꓢ ꓟꓬꓱꓺ ꓓꓳ ꓓꓳ ꓡ ꓠꓹ ꓟ ꓐꓱ ꓶ ꓥ ꓠꓬ꓾ ꓪ ꓔꓲ ꓕꓵꓼ ꓪ ꓮ ꓙꓵꓽ ꓔꓯ ꓥꓪ ꓠꓴꓽ ꓒꓵꓽ ꓛꓳꓻ_ ꓡꓳ꓾” ꓐꓰ꓾ ꓪ ꓔꓲ ꓫꓵꓽ ꓐꓴ ꓡꓰ ꓒꓳꓹ ꓖꓶ_ ꓡꓳ꓿
	“ꓮ ꓟꓶ ꓡꓳꓹ ꓬꓰ ꓕꓲ ꓫꓵꓽ ꓬꓲꓸ ꓪ ꓬꓰ ꓠ ꓗꓹ_ ꓟ ꓠꓽ꓾ ꓞꓳ ꓤ ꓟꓬꓽ_ ꓟ ꓜꓴ ꓔꓯ ꓔꓺ ꓬꓰ ꓠꓹ ꓟ_ ꓡꓰꓽ ꓥꓳ꓾” ꓐꓰ꓾ ꓪ ꓔꓲ ꓒ-ꓓꓲ-ꓠ ꓡꓰ ꓐꓯ ꓑꓶꓺ ꓗꓷ_ ꓡꓳ꓿ ꓖꓳ ꓗ ꓠꓯ ꓬꓲ ꓠꓬ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓜꓴꓻ ꓔꓯ ꓫ ꓕꓱ ꓙꓵꓽ ꓪ ꓟꓽ ꓖꓶ ꓔꓬ ꓔꓬ꓾ ꓞꓼ ꓐꓰ ꓓꓳꓺ ꓙꓰ_ ꓡꓳ꓿ ꓝꓮꓲ ꓚꓱꓹ ꓬꓲꓼ ꓡ ꓠꓹ ꓟ ꓞꓳ ꓤ ꓝꓲ ꓩꓴ ꓗꓷ ꓢꓲ ꓘꓴ ꓬꓰ ꓝꓲ ꓥ_ ꓟꓲ꓾ ꓮ ꓟꓶ ꓠꓽ ꓡꓳꓹ ꓬꓰꓳ꓾ ꓡꓯ ꓒꓯꓹ ꓛꓱꓺ (ꓙꓵꓺ ꓖꓶ ꓗꓷ ) ꓠꓹ ꓟ_ ꓡꓰꓽ ꓥꓳ꓾” ꓐꓰ ꓒ-ꓓꓲ-ꓠ ꓡꓰ ꓒꓳꓹ ꓖꓶ ꓡ_ ꓡꓳ꓿
	ꓪ ꓔꓲ_ ꓐꓰ ꓒꓳꓹ ꓒꓶꓽ ꓪꓴꓸ ꓓꓵ ꓣꓱꓽ ꓢꓴ ꓐꓴ ꓠꓬ ꓢꓯꓼ ꓙꓳ ꓢꓲ꓾ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓢꓴ ꓜꓴ ꓠꓬ ꓢꓯꓼ ꓐꓽ ꓡꓰꓳ꓾ ꓐꓰ ꓐꓯ ꓢꓲ ꓠꓬꓲ꓾ ꓪ ꓔꓲ ꓕꓲ ꓜꓴ ꓟ ꓠꓬ ꓗꓹ ꓛꓲ ꓔꓬ_ ꓡꓳ꓿ ꓮꓽ ꓧꓪꓹ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓜꓴ ꓠꓬ ꓞꓳ ꓤ ꓔꓯ_ ꓐꓰ ꓡ_ ꓟ ꓬꓰ ꓙ ꓓꓴ ꓔꓯ ꓪꓽ ꓪꓴꓽ ꓘꓳꓹ ꓗꓷ ꓐꓭ ꓕꓯ ꓠꓽ꓾ ꓬꓲ ꓪ ꓠꓬ ꓒꓳꓹ ꓒꓶꓽ ꓪꓴꓸ ꓓꓵ ꓣꓱꓽ ꓢꓴ ꓐꓴ ꓓꓵ ꓙ ꓔ ꓟ_ ꓡꓰ ꓐꓰ ꓚꓵꓺ ꓚꓵꓺ ꓢꓯꓼ ꓐꓽ ꓡꓰ_ ꓥꓳ꓿ ꓖꓳ ꓡꓱ ꓥ_ ꓟꓲ ꓬꓲ ꓪ ꓠꓬ ꓙꓵꓽ ꓗꓺ ꓔꓶꓺ ꓜꓴ ꓔꓯ ꓓꓰꓽ_ ꓟ ꓔꓲꓸ ꓫꓵꓺ꓾ ꓪꓴ-ꓢ ꓐꓯ ꓘꓶ ꓔꓯ ꓓꓰꓽ_ ꓡꓳ꓿ ꓪ ꓔꓲ ꓒꓬꓱꓽ ꓕꓯ ꓗꓪ ꓓꓰꓽ ꓠꓹ ꓟ ꓔꓲ ꓫꓵ꓾ ꓪ ꓔꓲ ꓕꓯ ꓢꓲ ꓟ ꓪ ꓔꓲ꓾ ꓢꓲꓺ ꓒ ꓕꓯ ꓢꓲ ꓟ ꓢꓲꓺ ꓒ ꓥ ꓟ ꓬꓰ-ꓢꓴ ꓙꓲ-ꓢꓴ ꓟꓲ ꓙꓬ ꓗꓪ ꓓꓰꓽ_ ꓡꓳ꓿
	ꓞꓳ ꓤ ꓙ ꓠꓲꓹ ꓔꓯ ꓟꓽ ꓠꓬꓲꓸ ꓔ ꓠꓹ ꓟ ꓪ ꓔꓲ ꓫꓵꓽ ꓐꓴ ꓡꓰ ꓐꓯ ꓧꓳꓽ_ ꓟ ꓔꓯ ꓪ ꓔꓲ ꓒ-ꓓꓲ-ꓠ ꓡꓰ ꓟꓽ ꓠꓲꓹ ꓧꓳꓹ ꓠꓬꓲ꓾ ꓬꓲ ꓪ ꓠꓬ ꓟꓴꓺ ꓕꓲꓸ ꓗꓴꓷꓼ ꓙꓵꓽ ꓜꓴ ꓟꓲ ꓙꓬ ꓗꓪ ꓓꓰꓽ ꓬꓰ_ ꓡꓳ꓿ ꓖꓳ ꓗꓪ ꓐꓯ ꓑꓶꓺ ꓕꓳ ꓶ ꓕꓲꓽ ꓚꓴꓸ ꓖꓳ ꓢꓲ꓾ ꓙꓵꓽ ꓗ ꓔꓶꓺ ꓜꓴ ꓔꓯ ꓡꓯꓼ ꓙꓱ ꓖꓶ_ ꓡꓳ꓿ 
	ꓜꓲꓼ ꓓꓴ ꓗꓪ ꓐꓯ ꓧꓳꓽ ꓔ ꓟ꓾ ꓪꓴ-ꓢ_ ꓐꓰ ꓥ_ ꓟꓲ꓾ ꓪꓴ-ꓢ ꓐꓯ ꓘꓶꓽ_ ꓐꓰ ꓥ_ ꓟꓲ꓾ ꓞꓳ ꓤ ꓦꓰꓽ ꓠꓲꓹ_ ꓐꓰ ꓥ_ ꓟꓲ ꓟꓽ ꓧꓳꓹ ꓟ ꓮꓽ ꓙꓵꓽ ꓔꓯ ꓠꓬ꓾ ꓥꓪ ꓠꓴꓽ_ ꓐꓰ ꓥꓪ ꓠꓴꓽ ꓞꓳ ꓫꓵꓽ ꓐꓱ ꓶ꓾ ꓐꓯ ꓑꓶꓺ ꓕꓳ ꓶ ꓕꓱ ꓟ ꓡꓰ ꓒꓳꓹ ꓔꓳꓹ_ ꓥꓳ꓿
	ꓪ ꓔꓲ ꓠꓬ ꓪꓴ-ꓢ ꓔꓯ ꓠꓲꓹ ꓠꓵ ꓢꓴ ꓕꓲ ꓣꓳ_ ꓡꓰ ꓐꓰ ꓥꓪ ꓠꓴꓽ ꓔꓯ ꓬꓰ ꓖꓶ ꓡ_ ꓥꓳ꓾ ꓐꓰ꓾ ꓥꓪ ꓠꓴꓽ ꓥꓳꓺ ꓡꓳꓸ ꓔꓬ_ ꓡꓳ꓿ ꓝꓮꓲ ꓥꓪ ꓠꓴꓽ ꓥ_ ꓟꓲ ꓔꓱꓹ ꓜꓳꓽ_ ꓟ ꓚꓱꓹ ꓗꓪ ꓐꓰ꓾ ꓗꓴꓷꓼ ꓙꓵꓽ ꓗꓺ ꓔꓯ ꓧꓳꓹ_ ꓟ ꓟꓬꓱꓽ ꓬꓰ_ ꓥꓳ꓾ ꓐꓰ꓾ ꓪ ꓔꓲ ꓫꓵꓽ ꓐꓴ ꓡꓰ ꓐꓯ ꓟꓸ ꓖꓶ_ ꓡꓳ꓿
	ꓒꓳꓹ ꓔꓳꓹ ꓢꓴ ꓐꓴ ꓠꓲꓹ ꓪꓴꓽ_ ꓟ ꓑꓶ ꓓꓴ꓾ ꓞꓳ ꓤ ꓮꓽ ꓟꓬꓹ ꓠꓬ ꓓꓵꓽ_ ꓟꓲ ꓓꓵꓽ ꓙ ꓟꓶ꓾ ꓙꓳꓺ_ ꓟꓲ ꓙꓳꓺ ꓦꓲꓸ ꓡꓰ_ ꓡꓳ꓿ ꓟꓽ ꓧꓳꓹ ꓡꓯꓼ ꓘꓳ ꓓꓴ_ ꓐꓰ ꓢꓰꓼ ꓡꓯꓼ ꓘꓳ_ ꓟ ꓑꓶ ꓓꓴ ꓫꓵꓽ ꓧꓳꓸ ꓡꓰ_ ꓟ ꓬꓲꓸ ꓓꓽ ꓟ ꓓꓳ ꓡ ꓠꓹꓼ ꓐꓰ ꓗꓹ ꓥ_ ꓟꓲ꓾ ꓪꓽ ꓠꓬꓲ ꓖꓴ ꓡꓰ_ ꓟ ꓪꓴ-ꓢ ꓬꓲ ꓡꓯꓼ ꓪꓵꓼ ꓔꓯ ꓦ ꓡꓱ ꓐꓳ ꓔ ꓢꓴ ꓦ ꓡꓱ ꓚꓱꓹ ꓫꓬꓹ ꓢꓴ ꓐꓴ ꓠꓬ꓾ ꓠꓲꓹ ꓪꓴꓽ ꓠꓲꓹ ꓕꓶꓻ ꓢꓲ꓾ ꓢꓲꓺ ꓡꓲꓺ_ ꓐꓰ ꓛꓴꓽ ꓙꓳ ꓢꓴ ꓔꓯ ꓡꓯ ꓫꓵ ꓓꓶꓽ_ ꓡꓳ꓿
	ꓕꓵꓼ ꓪ ꓔꓯ ꓒꓳꓹ ꓔꓳ_ ꓟ ꓕꓳ ꓶ ꓗꓪ ꓐꓳ ꓔ ꓟ ꓗꓺ ꓫꓵꓺ ꓠꓬ꓾ ꓑ-ꓣꓳ-ꓔꓰ-ꓢꓶꓽ-ꓔꓯ (PROTESTANTS) ꓐꓴ ꓘꓳ ꓣꓴ ꓔ ꓟ ꓙꓵꓻ ꓚꓱꓹ ꓬꓲ ꓠꓲꓹ ꓟ ꓥ ꓡꓳ꓿ ꓑ-ꓣꓳ-ꓔꓰ-ꓢꓶ-ꓔꓯ ꓙꓵꓻ ꓚꓱꓹ ꓠꓬ ꓞꓳ ꓤ ꓢꓲꓺ ꓦꓰꓽ ꓠꓲꓹ ꓔꓯ ꓛꓵꓽ ꓔꓴ ꓢꓲ꓾ ꓟꓬ ꓢꓶꓽ ꓡꓰ ꓟꓳ ꓓ_ ꓟ ꓘꓴ ꓜꓲ ꓞꓳ ꓢꓶꓸ ꓟꓽ ꓞꓲ꓾ ꓪꓴ-ꓢ ꓐꓯ ꓘꓶ ꓬꓲ ꓪꓽ ꓠꓬꓲ_ ꓟ ꓔꓯ꓾ ꓒꓵꓽ_ ꓟ ꓚꓬꓹ ꓔ_ ꓡꓳ꓿ ꓮꓽ ꓠꓱ ꓟ ꓟꓷ ꓠꓷ ꓝ ꓢꓴ ꓐꓴ_ ꓐꓰ ꓝꓲ ꓓꓴ ꓐꓴ ꓡꓰ ꓐꓯ ꓗꓳꓸ ꓡ ꓟ_ ꓡꓰ ꓐꓰ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓢꓴ ꓐꓴ ꓥ_ ꓟꓲ꓾ “ꓣꓳ ꓠꓬ ꓞꓳ ꓤ ꓐꓯ ꓘꓶ ꓔꓯ ꓢꓶꓸ ꓟꓽ ꓞꓲ꓾ ꓪꓴ-ꓢ ꓐꓯ ꓘꓶ ꓔꓯ ꓠ ꓡꓳꓸ ꓠ ꓗ_ ꓡꓳ꓾” ꓐꓰ ꓐꓯ_ ꓡꓳ꓿ ꓛꓬꓸ-ꓢꓶꓽ ꓪ ꓔꓲ ꓥꓪꓽ ꓣꓳ ꓕꓲ ꓣꓳ ꓟ ꓬꓲ ꓙꓵꓽ ꓪꓴꓸ ꓛꓴꓽ ꓕꓯ ꓢꓲ ꓗꓪ ꓙꓲ-ꓢꓴ ꓙꓵꓽ ꓪꓴꓸ ꓛꓴꓽ ꓔꓯ ꓛꓵꓽ ꓔꓴ_ ꓡꓳ꓿ ꓒꓳꓹ ꓒꓶꓽ ꓙꓵꓽ ꓪ ꓔꓯ ꓒꓳꓹ_ ꓟ ꓕꓳ ꓶ ꓠꓬ ꓦ ꓡꓱ ꓚꓱꓹ ꓔꓯ ꓠꓬꓲꓸ ꓔ ꓢꓴ ꓐꓴ ꓔꓯ ꓒꓳꓹ ꓔꓳꓹ_ ꓟ ꓬꓲꓸ ꓢꓷ ꓙ ꓟꓳ ꓙ ꓓꓴ ꓕꓲꓽ ꓟ ꓥ ꓢꓲ꓾ ꓚꓲ ꓛꓬ ꓢꓲꓺ ꓦꓰꓽ ꓠꓲꓹ ꓗꓪ ꓐꓰ ꓪꓴ-ꓢ ꓔꓯ ꓪꓴꓸ ꓓꓵ ꓕꓱꓼ ꓠꓹ ꓟ꓾ ꓞꓳ ꓤ ꓮ ꓙꓵꓽ ꓟꓶ ꓙꓲꓽ ꓙꓳ_ ꓟ ꓙꓵꓽ ꓪ ꓐꓱ ꓶ ꓔꓳꓹ ꓙ ꓓꓴ ꓓꓽ ꓟ_ ꓟꓲ ꓥ ꓡꓳ꓿
	ꓦ ꓡꓱ ꓚꓱꓹ ꓫꓬ ꓔꓱꓹ ꓢꓴ ꓐꓴ ꓔꓳꓹ ꓜꓳꓽ ꓗꓳꓸ ꓡ_ ꓟ ꓫꓵꓽ ꓪꓴ ꓠꓯꓸꓼ ꓗꓪ꓾ ꓡꓻ ꓠꓹ ꓟ ꓤꓶꓻ ꓐꓱ ꓶ ꓢꓳꓺ ꓣꓴ ꓓꓴ ꓬꓲꓸ ꓒꓵꓽ ꓶꓼ ꓓꓯꓹ_ ꓡꓳ꓿ ꓢ-ꓓꓯ ꓠꓬ ꓤꓶꓻ ꓦꓬ ꓠꓬꓲ ꓐꓱ ꓶ ꓚꓱꓹ ꓟꓳꓸ ꓖꓶ ꓓꓴ ꓥ_ ꓟ ꓢꓲ ꓫꓬ ꓕꓳ ꓶ ꓔꓯ ꓔꓳꓹ ꓔꓬ ꓢꓰꓽ ꓡꓳ꓿ ꓙꓵꓻ ꓠꓲꓹ_ ꓐꓰ ꓛꓳꓻ ꓫꓱꓽ ꓚꓱꓹ ꓐꓱ ꓶ ꓕꓲꓽ ꓟ_ ꓡꓰꓽ ꓟ ꓙꓵꓽ ꓗ ꓠꓬ꓾ ꓢꓲ ꓫꓬ ꓕꓳ ꓶ ꓥ ꓡꓳ꓾ ꓐꓯ_ ꓟ ꓗꓺ ꓫꓵꓺ ꓔꓶꓺ ꓔ_ ꓡꓳ꓿ ꓠꓬꓲ ꓠꓬꓲ ꓣꓳ ꓦꓬ ꓠꓬꓲ ꓗꓪ ꓥ_ ꓟꓲ ꓗꓺ ꓫꓵꓺ ꓖꓳ ꓟ ꓔꓯ ꓛꓳ ꓫꓱꓽ ꓛꓺ ꓔꓬ_ ꓡꓳ꓿ ꓢ-ꓓꓯ ꓠꓬ ꓦ ꓡꓱ ꓚꓱꓹ ꓔꓯ ꓠꓬꓲꓸ ꓔ ꓠꓹ ꓟ ꓢꓯꓼ ꓕꓵꓼ ꓔꓬ ꓢꓰꓽ ꓡꓳ꓿ ꓒꓳꓹ ꓒꓶꓽ ꓙꓵꓽ ꓪ ꓔꓯ ꓒꓳꓹ ꓔꓳꓹ ꓢꓴ ꓐꓴ ꓔꓯ ꓒꓰꓺ ꓗꓷ ꓢꓴ꓾ ꓙꓲ-ꓢꓴ ꓢꓲꓺ ꓤ ꓔꓯ ꓗꓸ ꓧꓪꓺ_ ꓟ ꓗꓪ ꓧꓳꓽ ꓪꓴꓸ ꓟꓴ ꓢꓴ ꓠꓬ꓾ ꓬꓲ ꓞꓰꓻ ꓬꓯꓼ ꓙꓰ ꓟ ꓙꓵꓽ ꓪ ꓠꓬꓲ ꓖꓴ ꓔꓯ ꓝꓮꓲ ꓕꓲ ꓧꓪꓹ ꓫꓬꓹ ꓜꓶꓻ ꓠꓹ ꓟ ꓢꓯꓼ ꓔꓵꓼ ꓔꓬ_ ꓡꓳ꓿

ꓳ’-ꓢꓲ-ꓐ (AUGSBERG) ꓖꓪ ꓙꓱ ꓜꓲꓼ ꓓꓴ

	ꓪ ꓔꓲ ꓫꓵꓽ ꓐꓴ ꓡꓰ ꓶꓼ ꓓꓳ ꓫꓱꓹ ꓓꓳꓽ_ ꓐꓰ ꓗꓪ' ꓫꓵ ꓢꓲ ꓓꓰꓽ ꓔ ꓟ ꓕꓳ ꓶ ꓔꓯ ꓪ ꓔꓲ ꓒ-ꓓꓲ-ꓠ ꓡꓰ ꓟꓽ ꓘꓳ ꓣꓴ ꓥ_ ꓟꓲ꓾ ꓛꓬꓸ-ꓢꓶꓽ ꓠꓬ ꓗꓴꓷꓼ ꓔꓯ ꓠꓻ ꓡꓰ ꓟ ꓗꓳꓺ ꓚꓱꓺ ꓠꓬꓲ꓾ ꓗꓪꓺ ꓡꓯꓼ ꓘꓳ ꓓꓴ ꓫꓵꓽ ꓪꓴ ꓔꓯ ꓫꓬꓹ ꓔꓱꓹ ꓠꓹ ꓟ ꓐꓱ ꓶ꓾ ꓳ'-ꓢꓲ-ꓐ ꓗꓪ ꓖꓪ ꓙꓱ ꓜꓲꓼ ꓓꓴ ꓕꓲꓽ ꓟ ꓘꓴ_ ꓡꓳ꓿ ꓖꓳ ꓟ ꓠꓬ ꓒꓳꓹ ꓒꓶꓽ ꓙꓵꓽ ꓪ ꓔꓯ ꓒꓳꓹ ꓔꓳꓹ_ ꓟ ꓕꓳ ꓶ ꓐꓳ ꓗꓷ ꓗ ꓠꓯꓸ ꓕꓲꓽ ꓘꓳꓼ ꓗꓪ ꓥ ꓡꓳ꓿ ꓜꓲꓼ ꓓꓴ ꓖꓳ ꓟ ꓔꓯ ꓮꓸ ꓫꓵꓽ ꓑꓶ ꓓꓴ ꓪ ꓔꓲ ꓬꓲ ꓚꓲꓸ ꓛꓬ ꓡꓰ ꓧꓳꓽ ꓪꓴꓸ ꓟꓴ_ ꓟ ꓬꓲꓸ ꓔꓶꓺ ꓙꓱꓼ ꓥ_ ꓟꓲ ꓐꓯ ꓟꓸ ꓖꓶ_ ꓡꓳ꓿ ꓑ-ꓣꓳ-ꓔꓰ-ꓢꓶꓽ-ꓔꓯ ꓘꓴ ꓜꓲ ꓞꓳ ꓔꓯ ꓥ_ ꓟꓲ ꓜꓲꓼ ꓓꓴ ꓗꓪ ꓘꓴꓻ ꓔ_ ꓡꓳ꓿
	“ꓢꓯꓼ ꓙꓳ ꓪꓽ ꓠꓬꓲ_ ꓟ ꓛꓴꓽ ꓙꓳ ꓢꓴ ꓔꓬ ꓟ ꓡꓳ ꓒꓱ ꓚꓬꓹ ꓠꓯꓸꓼ ꓗꓪ ꓚꓲ ꓛꓬ ꓔꓯ ꓡꓴꓸ ꓡꓰ ꓝꓲ_ ꓟ ꓠꓽ꓾ ꓫꓵꓻ ꓑꓵꓺ ꓑꓵꓺ_ ꓟ ꓟꓽ ꓥ ꓡ? ꓐꓰ ꓐꓯ ꓢꓲ꓾ ꓢ-ꓫꓳ-ꓠꓲ (SAXONY) ꓗꓪ ꓟ ꓗꓴꓷꓼ ꓙꓵꓽ ꓗꓺ ꓔꓶꓺ ꓒ ꓔꓯ ꓜꓲꓼ ꓓꓴ ꓗꓪ ꓟꓽ ꓔꓺ ꓠꓹ ꓟ ꓚꓴꓽ ꓬꓲꓹ ꓖꓶ ꓢꓴ ꓐꓴ ꓡꓰ ꓬꓲꓼ ꓠꓬꓲꓸ ꓖꓶ_ ꓡꓳ꓿ ꓖꓳ ꓡꓱ ꓥ_ ꓟꓲ ꓠꓱꓸ ꓐꓯ ꓗꓴꓷꓼ ꓙꓵꓽ ꓢꓲꓽ ꓒ ꓐꓴ ꓠꓬ꓾ “ꓪ ꓔꓲ ꓫꓵꓽ ꓐꓴ ꓡꓰ ꓠꓲꓹ ꓪꓴꓽ ꓪꓴꓽ_ ꓐꓰ ꓬꓰ_ ꓕꓯ ꓢꓲ_ ꓡꓰꓽ ꓪꓴ-ꓢ ꓟꓬꓱꓽ ꓠꓬ ꓢꓲꓺ ꓡꓲ ꓟ ꓟꓶ ꓓ_ ꓡꓳ꓾” ꓐꓯ_ ꓡꓳ꓿ ꓡꓴ-ꓔꓷ ꓥ_ ꓟꓲ “ꓬꓰ-ꓧꓳ-ꓧꓪ ꓪꓴ-ꓢ ꓠꓬ ꓦ ꓡꓱ ꓐꓳ ꓓ_ ꓟ ꓥ ꓡꓳ꓿ ꓬꓲ ꓣꓳꓽ ꓔꓯ ꓮ ꓕꓯ_ ꓟꓲ ꓟꓽ ꓡꓳ ꓒꓰꓹ꓾” ꓐꓰ꓾ ꓐꓯ ꓢꓲ ꓢꓯꓼ ꓖꓶ_ ꓡꓳ꓿
	ꓗꓴꓷꓼ ꓙꓵꓽ ꓗ ꓔꓶꓺ ꓒ ꓖꓳ ꓕꓲ ꓣꓳ ꓳ'-ꓢꓲ-ꓐ ꓗꓪ ꓓꓴ ꓓꓳ ꓙ ꓫꓱꓽ ꓙꓰ ꓔꓬ ꓕꓯ꓾ ꓡ ꓞꓳ ꓮꓽ ꓟꓬꓹ ꓠꓬ ꓙꓽ_ ꓟꓲ ꓙ ꓫ꓾ ꓙꓳꓺ_ ꓟꓲ ꓙꓳꓺ ꓢꓲ꓾ ꓬꓲ ꓗꓸ ꓠꓯ ꓛꓳꓻ ꓙꓰ_ ꓡꓳ꓿ ꓖꓳ ꓡꓱ ꓥ_ ꓟꓲ ꓗꓳ-ꓐ ꓡꓳ ꓒꓱ (COBURG) ꓗꓪ ꓛꓲ꓾ ꓬꓲ ꓪꓽ_ ꓐꓰ ꓕꓲ ꓛꓳꓻꓼ ꓙ ꓫꓱꓽ ꓡ ꓗꓷ ꓟ ꓡꓴ-ꓔꓷ ꓡꓰ ꓓꓴ ꓓꓳ ꓙ ꓖꓴ ꓗꓪ ꓐꓳꓺ ꓔ ꓟ꓾ “ꓣꓳ ꓪꓴ-ꓢ ꓠꓬ ꓕꓶꓻ_ ꓟ ꓧꓪꓸ ꓒꓱ ꓥ ꓡꓳ꓾” ꓐꓯ_ ꓟ ꓟꓴ ꓖꓪ ꓔꓯ ꓖꓪꓺ ꓗꓷ ꓠꓬꓲ꓾ ꓬꓲ ꓪ ꓙꓵꓻ ꓠꓲꓹ ꓢꓯꓼ ꓙꓳ ꓬꓲꓼ ꓡ_ ꓡꓳ꓿ ꓟꓴ ꓖꓪ ꓢꓯꓼ ꓑꓶ ꓓꓴ ꓬꓲ ꓪ ꓠꓲꓹ ꓟ ꓶꓻ ꓡꓲꓽ ꓓꓴ ꓡꓳꓻ ꓡꓰ_ ꓡꓳ꓿
	ꓦ ꓡꓱ ꓚꓱꓹ ꓫꓬꓹ ꓔꓱꓹ ꓢꓴ ꓪ ꓔꓲ ꓫꓵꓽ ꓐꓴ ꓠꓬ꓾ ꓬꓲ ꓪ ꓡꓳꓸ ꓟꓳ_ ꓟ ꓚꓱꓹ ꓔꓯ ꓢꓲ ꓫꓬ ꓕꓳ ꓶ ꓗꓪ ꓟ ꓗꓸ ꓚꓵꓺ_ ꓐꓰ ꓕꓲ ꓛꓳꓻꓼ ꓐꓯ ꓟꓸ ꓖꓶ ꓠꓹ ꓟ ꓓꓵꓽ ꓙ ꓞꓷꓹ ꓢꓲ꓾ ꓕꓳ ꓶ ꓐꓳꓺ ꓠꓹ ꓟ ꓐꓱ ꓶ ꓡꓴ-ꓔꓷ ꓐꓰ ꓟꓯ-ꓗꓶ-ꓡꓲ-ꓔ ꓕꓲꓽ ꓜꓴ ꓔꓯ ꓟꓬꓱꓽ ꓡꓯꓼ ꓙꓱ ꓖꓶ_ ꓡꓳ꓿ ꓐꓳ ꓓꓳ ꓡ_ ꓟ ꓙꓵꓻ ꓚꓱꓹ ꓕꓳ ꓶ ꓔꓯ ꓑ-ꓣꓳ-ꓔꓰ-ꓢꓶꓽ-ꓔꓯ ꓐꓴ ꓡꓰ ꓘꓳ ꓣꓴ ꓢꓲ꓾ ꓕꓳ ꓶ ꓖꓳ ꓟ ꓔꓯ ꓚꓲ ꓛꓬ ꓟꓬꓱꓺ ꓐꓳ ꓧꓳꓽ ꓠꓹ ꓟ ꓜꓲꓼ ꓡꓯ ꓘꓳ_ ꓡꓳ꓿
	ꓬꓲ ꓪ ꓬꓰ_ ꓟ ꓪꓴ-ꓢ ꓟꓬꓱꓽ ꓔꓯ ꓗꓴꓷꓼ ꓫꓵꓽ ꓪꓴ ꓕꓲꓽ ꓫꓵ_ ꓡꓰ ꓐꓰ ꓟꓽ ꓡꓳꓸ ꓥꓳꓽ ꓡꓰ ꓝꓲ ꓠꓹ ꓟ꓾ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓢꓴ ꓐꓴ ꓡꓰ ꓓꓰꓽ_ ꓡꓳ꓿ ꓪ ꓔꓲꓸ ꓫꓵꓽ ꓐꓴ ꓥ_ ꓟꓲ ꓙꓵꓻ ꓚꓱꓹ ꓕꓳ ꓶ ꓖꓳ ꓟ ꓗꓪ ꓬꓲ ꓪ ꓟꓬꓱꓺ ꓐꓳ ꓧꓳꓽ_ ꓐꓰ ꓬꓰ_ ꓡꓳ꓿ ꓖꓳ ꓕꓯ ꓟꓯ-ꓗꓶ-ꓡꓲ-ꓔ ꓡꓰ꓾ “ꓕꓱ ꓡꓱ ꓫꓵꓽ ꓫꓵꓽ ꓪꓴ ꓠꓬ ꓦ ꓡꓱ ꓚꓱꓹ ꓟꓸ ꓒ ꓐꓴ_ ꓐꓰ ꓟꓸ ꓟꓲ ꓚꓺ ꓒ ꓐꓴ_ ꓡꓰꓽ ꓬꓰ ꓠꓹ ꓟ ꓥ ꓡꓳ꓾” ꓐꓰ ꓐꓯ_ ꓡꓳ꓿ ꓖꓳ ꓕꓯ ꓢ-ꓫꓳ-ꓠꓲ ꓗꓪ ꓟ ꓬꓳ-ꓦ ꓡꓰ꓾ “ꓟꓽ ꓥ꓾ ꓠꓴ ꓪ ꓥꓪ ꓠꓴꓽ ꓔꓯ ꓒꓯꓽ ꓔ ꓙꓲꓽ ꓟꓽ ꓙꓳ꓿ ꓥꓪ ꓠꓴꓽ ꓠꓬ ꓚꓲ ꓛꓬ ꓙꓵꓽ ꓪ ꓔꓯ ꓟꓽ ꓗꓹ ꓐ ꓐ꓾ ꓔꓱꓹ ꓚꓵꓺ_ ꓟ ꓕꓲꓽ ꓛꓱꓽ ꓗꓪ ꓦꓰꓼ ꓠꓹ ꓟ ꓓꓵꓽ ꓙ ꓞꓷꓹ ꓔ_ ꓡꓳ꓿ ꓪꓴ-ꓢ ꓟꓲ ꓙꓬ ꓗꓪ ꓥꓪ ꓥ_ ꓟꓲ ꓣꓷꓠ (ꓪꓵꓼ) ꓠꓲꓹ ꓫꓵ_ ꓡꓳ꓿ ꓥꓪ ꓙꓵꓽ ꓪ ꓠꓬ ꓙꓲ-ꓢꓴ ꓬꓲ ꓡꓯ ꓐꓳ ꓔꓶ ꓓꓴ ꓟꓬ ꓛꓲ ꓟꓽ ꓒꓵꓽ꓾” ꓐꓰ ꓐꓯ_ ꓡꓳ꓿ “ꓪꓴ-ꓢ ꓠꓲꓹ ꓡꓶꓽ ꓙꓳ_ ꓐꓭ ꓠꓬ꓾ ꓥꓪ ꓚꓲ ꓛꓬ ꓢꓯꓼ ꓟꓬ ꓥ_ ꓟꓲ ꓔꓲꓺ ꓖꓶ ꓠꓹ ꓟ꓾ ꓥꓪ ꓙ ꓖꓶ ꓔ_ ꓡꓳ꓾” ꓐꓰ꓾ ꓪ ꓔꓲ ꓫꓵꓽ ꓗꓪ ꓟ ꓕꓲ ꓣꓳ ꓡꓰ ꓐꓯ_ ꓡꓳ꓿ “ꓥꓪ ꓠꓬ ꓥꓪ ꓚꓲ ꓛꓬ ꓑ ꓫꓬ_ ꓐꓰ ꓥꓪ ꓙꓵꓽ ꓔꓬ ꓟ ꓟꓵꓽ_ ꓐꓰ꓾ ꓥꓪ ꓒꓵꓽ ꓒ ꓡꓯꓼ ꓪ ꓗꓴꓷꓼ ꓔꓯ ꓡꓳꓺ ꓩꓴ ꓗꓷ ꓐ ꓡ_ ꓥ_ ꓟꓲ꓾ ꓕꓳ ꓶ ꓗꓪ ꓐꓳ ꓔ ꓟ ꓙꓵꓻ ꓚꓱꓹ ꓔꓯ ꓠꓽ ꓥꓪ ꓟꓽ ꓟꓶ ꓠꓬ ꓟꓽ ꓓ꓾” ꓐꓰ꓾ ꓪ ꓔꓲ ꓫꓵꓽ ꓖꓳ ꓕꓲ ꓣꓳ ꓡꓰ ꓡꓯ ꓫꓵ ꓢꓷ ꓙ ꓟꓳ ꓙ_ ꓡꓳ꓿
	ꓢꓽ ꓔ ꓟ ꓬꓲ ꓙꓵꓹ ꓛꓲ ꓡ_ ꓕꓯ꓾ ꓛꓬꓸ-ꓢꓶꓽ ꓪ ꓔꓲ ꓥꓪꓽ ꓣꓳ ꓕꓲ ꓣꓳ ꓡꓰ ꓗꓴꓷꓼ ꓙꓵꓽ ꓢꓲꓽ ꓒ ꓐꓴ_ ꓐꓰ ꓪ ꓔꓲ ꓫꓵꓽ ꓐꓴ ꓔꓯ ꓘꓴ ꓜꓲꓼ ꓔ ꓢꓲ꓾ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓢꓴ ꓐꓴ ꓔꓯ ꓜꓲꓻ ꓡꓯꓼ ꓘꓳ ꓝꓲ_ ꓡꓳ꓿ ꓮꓸ ꓓꓲꓽ ꓪꓴꓽ_ ꓟ ꓖꓪ ꓙꓱ ꓜꓲꓼ ꓓꓴ ꓖꓳ ꓟ ꓗꓪ꓾ ꓔꓱꓹ ꓚꓵꓺ_ ꓟ ꓟꓸ ꓟꓲ ꓔꓯ ꓔꓲꓺ ꓢꓲꓽ ꓢꓲꓽ_ ꓐꓰ ꓒꓶꓻ ꓟꓸ ꓖꓶ ꓢꓲ꓾ ꓒꓳꓹ ꓒꓶꓽ ꓪꓴꓸ ꓓꓵ ꓣꓱꓽ ꓢꓴ ꓐꓴ ꓬꓲ ꓪ ꓘꓴ ꓜꓲ ꓞꓳ ꓠꓯꓸꓼ ꓗꓪ ꓟ ꓟꓽ ꓙꓲ ꓟꓽ ꓜꓳꓽ ꓟ ꓔꓯ ꓖꓴꓺ ꓟꓸ ꓖꓶ_ ꓡꓳ꓿ ꓦꓬ ꓠꓬꓲ ꓕꓱ ꓟ ꓔꓯ ꓠꓬ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓟꓬꓱꓽ ꓐꓱ ꓶ ꓮꓸ ꓓꓲꓽ ꓪꓴꓽ_ ꓟ ꓦꓬ ꓠꓬꓲ ꓕꓲ ꓠꓬꓲ꓾ ꓞꓳ ꓤ ꓫꓵꓽ_ ꓐꓰ ꓙꓲ-ꓢꓴ ꓢꓲꓺ ꓤ ꓙꓵꓻ ꓚꓱꓹ ꓚꓺ ꓟꓲ ꓗꓪ ꓮꓸ ꓓꓲꓽ ꓡꓳꓸ ꓐꓲꓻ_ ꓟ ꓦꓬ ꓠꓬꓲ ꓕꓲ ꓠꓬꓲ ꓥ ꓡꓳ꓾ ꓐꓰ꓾ ꓐꓯ ꓒꓬꓱꓺ ꓗꓷ_ ꓡꓳ꓿
	ꓪꓹ-ꓢꓶꓽ ꓖꓪ ꓙꓱ ꓜꓲꓼ ꓓꓴ ꓗꓪ ꓪꓴ-ꓔꓲ ꓐ ꓗꓪ ꓟ ꓒꓳꓹ ꓒꓶꓽ ꓡꓯꓸ ꓤ ꓡꓴ-ꓔꓷ ꓕꓲ ꓣꓳ ꓔꓵꓸꓼ ꓦꓰꓼ ꓗꓷ ꓥ_ ꓟꓲ꓾ ꓮ ꓟꓶ ꓠꓽ ꓗꓴꓷꓼ ꓗꓪ ꓟ ꓙꓵꓽ ꓪ ꓙꓳ ꓢꓴ ꓐꓴ_ ꓐꓰ ꓪ ꓔꓲꓸ ꓫꓵꓽ ꓐꓴ ꓠꓬ ꓡꓴ-ꓔꓷ ꓠꓬꓲ ꓖꓴ ꓗꓪ ꓦꓰꓼ ꓡ_ ꓡꓳ꓿ “ꓙꓵꓹ ꓕꓱ ꓟ ꓗꓪ ꓛꓲ ꓢꓯꓸ ꓔꓬ ꓪ_ ꓠꓬꓲ ꓥꓪ ꓮꓽ ꓘꓶꓸ ꓗꓹ ꓛꓲ_ ꓡꓳ꓿ ꓮ ꓡꓲꓳ ꓐꓯ ꓠꓬ ꓞꓳ ꓒꓵꓽ ꓐꓴ ꓮꓽ ꓟꓬꓹ ꓜꓲꓼ ꓞꓹ ꓔꓬ ꓢꓲ꓾ ꓮꓸ ꓓꓲꓽ ꓶꓼ ꓙꓳ_ ꓟ ꓕꓱ ꓕꓲꓽ ꓙꓵꓹ ꓗꓪ ꓙꓲ-ꓢꓴ ꓔꓯ ꓒꓴꓻ ꓒꓴ ꓡꓯꓽ ꓡꓯꓽ ꓛꓵꓽ ꓔꓴ ꓪ ꓡꓰ ꓠꓬꓲ ꓥ ꓡꓳ꓾” (ꓖꓪ 119ꓽ46) ꓐꓰ꓾ ꓡꓴ-ꓔꓷ ꓡꓰ ꓕꓳ ꓶ ꓐꓳ ꓔ_ ꓡꓳ꓿
	ꓢꓽ ꓡ ꓗꓪ ꓓꓯꓺ ꓢꓲ ꓚꓺ ꓟꓽ ꓓ꓾ ꓐꓰ꓾ ꓪ ꓔꓲ ꓡꓰ ꓗꓽ ꓔꓯ ꓟ ꓟꓸ ꓟꓲ ꓔꓯ ꓠꓬ꓾ ꓮ ꓟꓶ ꓠꓽ ꓪ ꓔꓲꓸ ꓙ ꓗꓪ ꓚꓺ ꓒꓬꓱꓺ ꓔꓬ_ ꓥꓳ꓿ ꓚꓳꓺ ꓑ ꓐꓴ ꓥ_ ꓟꓲ ꓠꓺ ꓠꓹ ꓟꓽ ꓚꓰꓼ꓾ ꓐꓰ ꓘꓴ ꓣꓳ ꓔ ꓟ ꓶꓼ ꓓꓳꓽ ꓫꓱꓹ ꓓꓳꓽ ꓔꓯ ꓠꓬ꓾ ꓮ ꓟꓶ ꓠꓽ ꓗꓴꓷꓼ ꓗꓪ ꓟ ꓢꓲꓽ ꓒ ꓐꓴ_ ꓐꓰ ꓙꓵꓽ ꓪ ꓙꓳ ꓢꓴ ꓐꓴ ꓥ_ ꓟꓲ ꓓꓵꓽ ꓙ ꓟꓶ ꓟꓶ_ ꓐꓰ ꓑ ꓙ ꓪ ꓔꓬ_ ꓡꓳ꓿ ꓚꓺ ꓟꓸ ꓖꓶ ꓔꓬ ꓢꓴ ꓠꓬ ꓙꓵꓽ ꓪ ꓙꓳ ꓢꓴ ꓪ ꓔꓲ ꓫꓵꓽ ꓐꓴ ꓥ ꓢꓲ꓾ ꓚꓺ ꓟꓸ ꓖꓶ ꓔꓬ ꓟ ꓟꓸ ꓟꓲ ꓠꓬ ꓔꓱꓹ ꓚꓵꓺ_ ꓟ ꓟꓸ ꓟꓲ ꓥ ꓡꓳ꓿ “ꓕꓱ ꓘꓶ ꓛꓲ ꓪꓴꓽ_ ꓟ ꓟꓬꓱꓽ꓾ ꓕꓱ ꓟ ꓕꓯ ꓢꓲ ꓪꓴꓽ_ ꓟ ꓢꓷ ꓙ ꓟꓳ ꓙ ꓘꓶꓽ ꓠꓬ꓾ ꓝꓲ ꓓꓴ ꓐꓴ ꓦꓬ ꓠꓬꓲ ꓗꓪ ꓐꓰ ꓮ ꓟꓶ ꓗꓪ ꓛꓲ ꓕꓲꓽ ꓧꓪꓹ_ ꓟꓲ ꓟꓽ ꓙꓳ ꓠꓬꓲ ꓗꓳꓸ꓿”
	ꓡꓴ-ꓔꓷ ꓠꓲꓹ ꓟ ꓠꓯꓸꓼ ꓗꓪ ꓘꓳ ꓣꓴ ꓕꓶꓻ ꓔ ꓟ ꓕꓲ ꓫꓵꓽ ꓠꓬ꓾ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓟꓬꓱꓽ ꓐꓱ ꓶ ꓟꓲ ꓠꓯ ꓗꓪ ꓟ ꓙꓵꓽ ꓪ ꓙꓳ ꓢꓴ ꓐꓴ ꓔꓯ ꓪꓽ ꓪꓴꓽ ꓘꓳꓹ ꓟꓽ ꓓ꓾” ꓐꓯ_ ꓟ ꓥ ꓡꓳ꓿ ꓗꓴꓷꓼ ꓗꓪ ꓟ ꓪ ꓔꓲ ꓫꓵꓽ ꓐꓴ ꓥ_ ꓟꓲ ꓶꓼ ꓓꓳꓽ ꓫꓱꓹ ꓓꓳꓽ ꓔꓯ ꓘꓳ ꓣꓴ ꓔꓬ ꓠꓬꓲ꓾ ꓡꓴ-ꓔꓷ ꓠꓲ ꓒꓴ ꓗꓹ ꓛꓲ ꓔꓬ ꓥ_ ꓟꓲ꓾ ꓪ ꓔꓲ ꓫꓵꓽ ꓐꓴ ꓠꓬ ꓬꓲꓸ ꓪ_ ꓐꓰ ꓕꓲ ꓪꓺꓼ ꓙꓵꓻ ꓚꓱꓹ ꓔꓯ ꓔꓺ ꓙ ꓠꓲꓹ ꓫꓵ_ ꓟ ꓙ ꓖꓴ ꓐꓯ ꓟꓸ ꓖꓶ ꓡ_ ꓕꓯ꓾ “ꓶꓼ ꓓꓳ ꓫꓱꓹ ꓓꓳꓽ ꓔꓯ ꓠꓬ꓾ ꓪꓴ-ꓢ ꓬꓲ ꓕꓲ ꓣꓳ_ ꓡꓰꓽ ꓔꓺ ꓙ_ ꓥꓳ꓿ ꓶꓼ ꓓꓳꓽ ꓫꓱꓹ ꓓꓳꓽ ꓔꓯ ꓔꓺ ꓙ ꓠꓹ ꓟ ꓐꓱ ꓶ ꓟꓽ ꓛꓲ ꓕꓯ_ ꓡꓰ ꓙ ꓖꓶ_ ꓟ ꓠꓬ꓾ ꓙꓳꓺ ꓙꓲꓽ ꓟꓽ ꓙꓳ ꓡꓳ ꓫꓵꓽ ꓔꓯ ꓙꓳꓺ ꓔꓬ ꓟ ꓕꓲ ꓫꓵꓽ ꓥ ꓢꓲ꓾ ꓙꓵꓻ ꓠꓲꓹ ꓟꓽ ꓙꓳ ꓟ ꓥ ꓡꓳ꓾” ꓐꓰ꓾ ꓡꓴ-ꓔꓷ ꓡꓰ ꓐꓯ ꓖꓶ_ ꓡꓳ꓿
	ꓗꓸ ꓠꓯ ꓟꓽ ꓟꓶ ꓫꓵ ꓕꓯ꓾ ꓪ ꓔꓲ ꓫꓵꓽ ꓐꓴ ꓠꓬ ꓡꓴ-ꓔꓷ ꓕꓲꓽ ꓜꓴ ꓢꓴ_ ꓐꓰ ꓔꓺ ꓢꓲ ꓶꓼ ꓓꓳꓽ ꓫꓱꓹ ꓓꓳꓽ ꓔꓯ ꓔꓺ ꓙ ꓠꓲꓹ ꓫꓵꓺ ꓔꓬ ꓟ ꓔꓯ ꓖꓴꓺ ꓢꓲ ꓡꓴ-ꓔꓷ ꓡꓰ꓾ “ꓟꓯꓼ ꓘꓶ ꓕꓱ ꓟ ꓐꓱ ꓶ ꓕꓲꓽ ꓟ_ ꓡꓰꓽ ꓟ ꓟꓯꓼ ꓓꓶꓽ ꓓꓴ ꓠꓬ꓾ ꓢꓲ-ꓫꓬ-ꓟ-ꓦ ꓮꓸ ꓕ ꓥ ꓠ ꓗ_ ꓡꓳ꓾” ꓐꓰ ꓐꓯ ꓖꓶ_ ꓡꓳ꓿ “ꓞꓳ ꓤ ꓢꓲꓺ ꓦꓰꓽ ꓠꓲꓹ ꓔꓯ ꓔꓺ ꓙ ꓠꓹ ꓟ ꓐꓱ ꓶ ꓪ ꓔꓲ ꓫꓵꓽ ꓐꓴ ꓥ_ ꓟꓲ ꓐꓯ ꓧꓳꓽ ꓡ_ ꓟ ꓔꓯ ꓘꓳ ꓣꓴ ꓟꓽ ꓐ ꓡ꓿ ꓙꓲ-ꓢꓴ ꓡꓯ ꓐꓳ ꓔꓶ ꓓꓴ ꓔꓯ ꓣꓳꓽ ꓑꓬꓱꓸ ꓠ ꓗ_ ꓡꓳ꓿ ꓢꓲꓽ ꓒꓽꓳ꓾ ꓕꓽ ꓙꓳꓺ꓿ ꓣꓳꓽ ꓔꓯ ꓛꓴꓽ ꓙꓳ ꓢꓴ ꓐꓴ ꓬꓲ ꓪ ꓘꓶꓽ ꓘꓹ ꓔꓬ ꓟ ꓢꓶꓸ ꓟꓽ ꓞꓲ꓾ ꓪꓽ ꓘꓴ_ ꓟ ꓗꓪ ꓐꓰ ꓪ ꓜꓲ ꓪꓴꓽ_ ꓟ ꓟꓬꓱꓽ ꓣꓳꓽ ꓬꓰ ꓐ ꓡ_ ꓡꓳ꓾” ꓐꓰ꓾ ꓢ-ꓫꓳ-ꓠꓲ ꓗꓪ ꓟ ꓙꓵꓽ ꓢꓲꓽ ꓒ ꓔꓯ ꓡꓴ-ꓔꓷ ꓡꓰ ꓕꓳ ꓶ ꓐꓳ ꓖꓶ_ ꓡꓳ꓿
	ꓢꓲꓺ ꓡꓲꓺ_ ꓗꓪ ꓟꓽ ꓪꓳꓹꓼ ꓐꓰ ꓪ ꓘꓴ ꓢꓲ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓟꓬꓱꓽ ꓔꓯ ꓬꓰ ꓗꓷ ꓕꓯ꓾ ꓕꓲꓽ ꓟꓲ ꓠꓯ ꓡꓱꓸꓼ ꓔꓯ ꓷꓹ ꓡꓵꓺ ꓡꓰ ꓝꓲ_ ꓡꓳ꓿ ꓳ'-ꓢꓲ-ꓐ ꓗꓪ ꓔꓬ ꓕꓯ ꓡꓴ-ꓔꓷ ꓠꓬ ꓕꓲ ꓠꓬꓲ ꓡꓰ ꓕꓲ ꓠꓬꓲ꓾ ꓠꓲꓸ ꓡꓰ ꓠꓬ ꓢ ꓙꓵꓹ ꓪꓽ ꓘꓴ_ ꓡꓳ꓿ ꓡꓴ-ꓔꓷ ꓠꓬ ꓢꓲꓺ ꓡꓲꓺ_ ꓐꓰ ꓗꓹ ꓟ ꓬꓲꓸ ꓔꓬ ꓖꓴ ꓗꓳꓹ ꓗꓪ ꓫꓱꓸ ꓖꓶ_ ꓟ_ ꓐꓰ꓾ ꓥꓳꓺ ꓡꓳꓸ ꓓꓴ ꓐꓲꓺ ꓞꓹ_ ꓟ ꓐꓯ ꓘꓶꓽ ꓡꓰ ꓪꓴ-ꓢ ꓟꓲ ꓙꓬ ꓗꓪ ꓶꓼ ꓓꓰꓽ ꓗꓳꓸ ꓡ_ ꓡꓳ꓿ ꓖꓳ ꓗ ꓠꓯ꓾ “ꓣꓳꓽ ꓬꓰ ꓔꓬ ꓟ ꓟꓬꓱꓽ ꓕꓱ ꓟ ꓟꓽ ꓔꓱꓹ ꓐꓭ ꓕꓯ ꓠꓽ꓾ ꓟꓬꓱꓽ ꓕꓱ ꓟ ꓔꓯ ꓣꓳꓽ ꓡꓳꓺ ꓗꓷ ꓡꓯ꓿ ꓮꓽ ꓧꓪꓹ ꓔꓱꓹ_ ꓟ ꓥ ꓐꓭ ꓕꓯ ꓠꓽ꓾ ꓙꓽ ꓫ ꓓꓴ ꓟꓽ ꓙꓳ ꓙꓳ ꓢꓲꓺ ꓡꓲ_ ꓐꓰ ꓪꓴꓽ ꓧꓶ ꓠꓽ ꓔꓬ ꓛꓵ_ ꓡꓳ꓾ ꓐꓰ ꓙ ꓟꓳ ꓘꓶꓽ ꓖꓶ ꓔ ꓟ ꓔꓯ ꓣꓳꓽ ꓓꓵꓽ ꓙ ꓟꓬꓽ ꓔꓬ ꓟꓽ ꓛꓵ꓾” ꓐꓰ꓾ ꓕꓳ ꓶ ꓐꓳ ꓢꓲ ꓟꓯ-ꓗꓶ-ꓡꓲ-ꓔ ꓔꓯ ꓦ ꓖꓶ ꓗꓷ_ ꓡꓳ꓿ ꓑ-ꓣꓳ-ꓔꓰ-ꓢꓶꓽ-ꓔꓯ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓢꓴ ꓐꓴ ꓠꓬ꓾ ꓬꓲ ꓪ ꓬꓰ_ ꓟ ꓟꓬꓱꓽ ꓔꓯ ꓙꓲ-ꓢꓴ ꓕꓯ ꓢꓲ ꓗꓪ ꓦꓲꓻ ꓚꓰꓺ ꓜꓶꓻ ꓔ ꓠꓬꓲ꓾ ꓛꓬꓼ ꓟꓵꓽ ꓗ ꓘꓶꓽ ꓠꓬ ꓬꓲ ꓪ ꓔꓯ ꓧꓪꓸ ꓡꓰ ꓟꓽ ꓘꓴ꓿ (1 ꓪ 6ꓽ17ꓼ 1 ꓒꓲ 2ꓽ6)ꓸ


	 
	 






















12 ꓕꓱꓺ

ꓔꓷꓼ-ꓗꓴꓷꓼ ꓗꓪ ꓠꓬꓲ ꓟꓳ ꓓꓴ ꓣꓳꓺ ꓡ_ ꓟ

(THE FRENCH REFORMATION)

	ꓢꓶꓽ-ꓑ ꓖꓪ ꓙꓱ ꓜꓲꓼ ꓓꓴ_ ꓐꓰ ꓳ'-ꓢꓲ-ꓐ ꓖꓪ ꓙꓱ ꓜꓲꓼ ꓓꓴ ꓬꓰ ꓗꓷ ꓗ ꓠꓯ ꓟꓶ ꓫꓵ ꓫꓵ ꓗꓪ ꓛꓲ ꓥ_ ꓟꓲ꓾ ꓔꓳꓹ ꓡꓯꓼ ꓘꓳ_ ꓟ_ ꓐꓰ ꓦ ꓕꓲ ꓒꓳꓹ ꓠꓯꓺ ꓞꓲꓹ ꓡꓰ_ ꓟ ꓙꓳ ꓔꓬ ꓢꓰꓽ ꓡꓳ꓿ ꓜꓴꓻ ꓮꓽ ꓟꓬꓹ ꓗꓪꓺ ꓡꓯꓼ ꓘꓳ ꓡꓰ_ ꓟ ꓑꓶ ꓓꓴ ꓑ-ꓣꓳ-ꓔꓰ-ꓢꓶ-ꓔꓯ ꓙꓵꓻ ꓚꓱꓹ ꓠꓬ ꓟꓶꓽ ꓬꓰ ꓠ ꓛꓲ ꓗꓷ ꓡꓰ_ ꓡꓳ꓿ 
	ꓖꓳ ꓡꓱ ꓥ_ ꓟꓲ ꓛꓴꓽ ꓙꓳ ꓢꓴ ꓪ ꓔꓲꓸ ꓠꓬ ꓧꓪꓸ ꓡꓰ_ ꓟ ꓑꓮꓲ ꓬꓰ ꓔꓬ ꓢꓰꓽ ꓕꓯ꓾ ꓫꓴꓺ ꓡꓰ ꓓꓴ ꓔꓳꓹ ꓜꓳꓽ_ ꓡꓳ꓿ ꓙꓵꓻ ꓚꓱꓹ ꓔꓯ ꓐꓬꓺ ꓡꓰ ꓝꓲ ꓠꓹ ꓟ ꓬꓲ ꓔꓶꓺ ꓙꓱꓼ ꓗꓶ ꓔ ꓢꓲ ꓢꓯꓼ ꓕꓵꓼ ꓗꓷ ꓥ_ ꓟꓲ꓾ ꓟꓽ ꓧꓪꓸ ꓡꓰ꓿ ꓙꓵꓻ ꓚꓱꓹ ꓖꓳ ꓟ ꓔꓯ ꓙꓵꓺ ꓖꓶ ꓗꓷ ꓠꓹ ꓟ ꓬꓲꓸ ꓑꓶꓸ ꓮꓽ ꓟꓬꓹ ꓓꓳꓺ ꓡ_ ꓡꓳ꓿ ꓟꓯꓼ ꓘꓶꓽ ꓓꓳ ꓡ ꓢꓲ ꓟꓯꓼ ꓤ ꓮꓽ ꓟꓬꓹ ꓫꓵꓻ_ ꓡꓳ꓿ ꓒꓴꓻ_ ꓟꓲ ꓣꓱꓽ ꓖꓴ ꓡꓰ_ ꓡꓳ꓿ ꓬꓲ ꓙꓵꓽ ꓔꓬ ꓟ ꓫꓴꓺ ꓗꓪ ꓥ_ ꓟꓲ ꓒꓳꓹ ꓔꓳꓹ_ ꓟ ꓮꓽ ꓟꓬꓹ ꓓꓳ ꓡ_ ꓡꓳ꓿ ꓮꓽ ꓘꓶꓸ ꓢꓯꓼ ꓕꓵꓼ ꓢꓲ ꓔꓳꓹ ꓗꓷ ꓟ ꓙꓵꓻ ꓚꓱꓹ ꓠꓬ꓾ ꓮ ꓟꓶ ꓠꓽ ꓪ ꓜꓲ ꓪꓴꓽ ꓡ ꓔꓬ_ ꓡꓳ꓿ ꓛꓬꓸ-ꓢꓶꓽ ꓪ ꓔꓲ ꓠꓬ ꓪꓽ ꓠꓬꓲ ꓖꓴ ꓡꓰ_ ꓟ ꓪꓴ-ꓢ_ ꓐꓰ ꓟꓯꓼ ꓬꓰ ꓡꓯ ꓘꓳ ꓔꓬ_ ꓟ ꓥ ꓡꓳ꓿ ꓪꓴ-ꓢ ꓡꓰ ꓠꓬꓲ ꓟꓳ ꓓꓴ ꓣꓳꓺ ꓡ ꓝꓲ꓾ ꓐꓰ ꓐꓯ ꓔꓬ ꓕꓯ꓾ ꓬꓲ ꓠꓬ ꓠꓯ ꓞꓲꓹ_ ꓟ ꓡꓰ ꓑꓲꓸ ꓗꓷ ꓠꓹ ꓟ ꓢꓯꓼ ꓕꓵꓼ_ ꓡꓳ꓿ ꓮꓽ ꓘꓶꓸ ꓟꓶ ꓫꓵ_ ꓟ ꓟꓯꓼ ꓘꓶꓽ ꓑꓶ ꓓꓴ ꓢꓯꓼ ꓐꓽ ꓡꓰ ꓢꓲ꓾ ꓬꓲ ꓚꓲ ꓛꓬ ꓪ ꓔꓲ ꓙꓵꓽ ꓠꓬꓲꓸ ꓕꓲꓺ ꓔꓯ ꓡꓳꓺ ꓩꓴ ꓗꓷ ꓠꓺ ꓗꓷ ꓡꓰ_ ꓟ_ ꓡꓰꓽ ꓟꓽ ꓞꓲ꓾ ꓬꓲ ꓚꓲ ꓛꓬ ꓥ_ ꓟꓲ ꓟꓲꓽ ꓦꓲ ꓓꓵꓽ ꓙꓰ ꓟꓽ ꓓ ꓟ ꓗꓳꓹ ꓗꓪ ꓬꓲ ꓚꓲ ꓛꓬ ꓬꓲ ꓢꓰꓼ ꓗꓷ_ ꓡꓳ꓿
	ꓢꓴꓲ-ꓜꓶ-ꓡ (SWITZERLAND) ꓗꓪ ꓟ ꓟꓵꓽ ꓮꓽ ꓟꓬꓹ ꓗꓪ ꓠꓬ꓾ ꓬꓲ ꓫꓵꓼ ꓫꓬꓹ ꓔꓱꓹ ꓔ ꓟ ꓦ ꓡꓱ ꓚꓱꓹ ꓔꓯ ꓘꓳ ꓣꓴ ꓔꓬ ꓥ_ ꓟꓲ꓾ ꓫꓴꓺ ꓕꓲ ꓐꓱ ꓗꓪ ꓠꓬ ꓒꓳꓹ ꓒꓶ ꓘꓴ ꓜꓲ ꓞꓳ ꓦ ꓡꓱ ꓚꓱꓹ ꓔꓯ ꓘꓳ ꓣꓴ ꓔꓬ ꓢꓰꓽ ꓡꓳ꓿ ꓜꓴꓲ-ꓡꓲ_ (ZWINGLI) ꓐꓰ ꓕꓲ ꓪꓺꓼ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓟꓬꓱꓽ ꓔꓯ ꓣꓱꓽ ꓬꓰ ꓢꓴ ꓐꓴ ꓠꓬ꓾ ꓗ-ꓑꓰ ꓪꓽ ꓓꓰꓺ ꓗꓪ ꓫꓵꓻ_ ꓡꓳ꓿ ꓣꓳ-ꓟ ꓠꓬ ꓧꓪꓸ ꓡꓰ ꓔꓬ ꓢꓲ꓾ ꓬꓲ ꓪ ꓡꓯ ꓒꓯꓹ ꓗꓪ ꓐꓰ ꓡꓲꓹ ꓗꓷ ꓟ ꓟꓵꓽ ꓮꓽ ꓟꓬꓹ ꓔꓯ ꓝꓮꓲ ꓣꓴ ꓟꓶ ꓡꓰ ꓠꓹꓼ ꓐꓰ ꓗ_ ꓡꓳ꓿ ꓖꓳ ꓡꓱ ꓥ_ ꓟꓲ ꓪꓴ-ꓢ ꓠꓬ ꓬꓲ ꓚꓲ ꓛꓬ ꓟꓬꓱꓽ ꓐꓬꓱꓼ ꓘꓶꓽ_ ꓐꓰ ꓬꓲ ꓔꓯ ꓦ ꓡꓱ ꓢꓴ ꓐꓴ ꓔꓯ ꓟꓽ ꓡꓳꓸ ꓔ꓾ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓟꓬꓱꓽ ꓔꓯ ꓬꓰ ꓓꓳ ꓡꓰ ꓝꓲ ꓠꓹ ꓟ꓾ ꓠꓱꓸ ꓐꓯ ꓗꓴꓷꓼ ꓗꓪ ꓟꓬꓱꓽ ꓬꓰ ꓢꓴ ꓓꓳ ꓡ ꓝꓲ_ ꓡꓳ꓿ 
	ꓔꓷꓼ-ꓗꓴꓷꓼ (FRANCE) ꓑꓰ-ꓬꓲ-ꓢꓶꓽ ꓟꓴꓺ ꓕꓲꓸ ꓢꓳ ꓦꓲ (UNIVERSITY OF PARIS) ꓗꓪ ꓟ ꓟꓸ ꓒ ꓓꓽ ꓟ ꓡꓯ-ꓒꓲ-ꓐ (LEFEVRE) ꓟꓬꓱꓺ ꓔ ꓢꓴ ꓕꓲ ꓣꓳ ꓠꓬ꓾ ꓔꓱꓹ ꓚꓵꓺ_ ꓟ ꓟꓸ ꓟꓲ ꓠꓬꓲ ꓟꓳ ꓓꓴ ꓔꓯ ꓬꓲꓸ ꓪꓴꓸ ꓧꓪꓺ ꓟꓶ ꓗꓷ ꓢꓴ ꓕꓲ ꓣꓳ ꓥ ꓡꓳ꓿ ꓮꓽ ꓠꓱ ꓟ ꓕꓳ ꓶ ꓔꓯ ꓬꓲ ꓧꓪꓺ ꓠꓬꓲ ꓟꓰꓹ ꓠꓬꓲ ꓔꓯ ꓕꓯ꓾ ꓢꓲ ꓫꓬ ꓕꓳ ꓶ ꓢꓳꓺ ꓠꓲꓹ ꓡꓱꓻ ꓔꓴ ꓡ ꓢꓲ꓾ ꓢꓳ ꓤ ꓐꓴ_ ꓐꓰ ꓕꓲ ꓪꓺꓼ ꓢꓲ ꓫꓬ ꓕꓳ ꓶ ꓢꓳꓺ ꓣꓴ_ ꓡꓳ꓿ ꓬꓲ ꓠꓬ ꓣꓳ-ꓟ ꓘꓴ ꓜꓲ ꓞꓳ ꓚꓺ ꓟꓲ ꓗꓪ ꓐꓳ ꓔ_ ꓟ ꓢꓲ ꓫꓬ ꓢꓴ ꓐꓴ_ ꓐꓰ ꓓꓻ ꓒ ꓐꓴ ꓚꓺ ꓟꓲ ꓔꓯ ꓫꓬꓹ ꓔꓱꓹ_ ꓟ ꓗꓪ ꓟꓬꓱꓽ ꓟꓯ ꓗꓳꓸ ꓢꓴ ꓥ ꓢꓲ꓾ ꓟꓬꓱꓽ ꓖꓳ ꓟ ꓗꓪ ꓧꓪꓸ ꓡꓰ_ ꓟ ꓟꓶ ꓢꓴ ꓕꓲ ꓣꓳ ꓥ ꓡꓳ꓿ ꓣꓱꓽ ꓬꓯꓼ_ ꓟ ꓗꓸ ꓚꓵꓺ ꓐꓴ ꓔꓯ ꓢꓲ ꓫꓬ ꓕꓳ ꓶ ꓗꓪ ꓐꓰ ꓧꓪꓺ ꓟꓶ ꓓꓻ_ ꓡꓳ ꓟꓽ ꓢꓷ꓾ ꓐꓰ ꓓꓵꓽ ꓙ ꓢꓲ꓾ ꓢꓲ ꓫꓬ ꓕꓳ ꓶ ꓔꓯ ꓧꓪꓺ ꓠꓬꓲ ꓟꓰꓹ ꓠꓬꓲ ꓪꓴꓸ ꓔꓴ_ ꓡꓳ꓿ ꓢꓲ ꓫꓬ ꓕꓳ ꓶ ꓗꓪ ꓐꓳ ꓔ ꓟ ꓢꓲ ꓫꓬ ꓢꓴ ꓐꓴ ꓔꓯ ꓬꓲ ꓧꓪꓺ ꓟꓰꓹ ꓟꓶ_ ꓡꓳ꓿ ꓖꓳ ꓡꓱ ꓥ_ ꓟꓲ ꓣꓳ-ꓟ ꓘꓴ ꓜꓲ ꓞꓳ ꓠꓯꓸꓼ ꓗꓪ ꓓꓳꓺ ꓡ ꓗꓷ ꓟ ꓢꓲ ꓫꓬ ꓢꓴ ꓐꓴ ꓠꓽ꓾ ꓢꓲ ꓫꓬ ꓕꓳ ꓶ ꓠꓯꓸꓼ ꓗꓪ ꓡꓳꓸ ꓟꓳ_ ꓟ ꓔꓯ ꓟꓽ ꓫꓱꓸ ꓟ ꓔꓯ ꓬꓲ ꓢꓷꓸ ꓡꓰ_ ꓡꓳ꓿ ꓖꓳ ꓡꓱ ꓠꓬꓲ ꓬꓲ ꓠꓬ꓾ ꓬꓲ ꓡꓰ ꓐꓳ_ ꓟ ꓕꓳ ꓶ ꓐꓱ ꓶ ꓢꓲ ꓫꓬ ꓕꓳ ꓶ ꓔꓯ ꓢꓳꓺ ꓣꓴ_ ꓟ_ ꓡꓰꓽ ꓟꓽ ꓞꓲ꓾ ꓬꓲ ꓚꓲ ꓛꓬ ꓕꓲ ꓤꓶꓻ ꓡꓱꓸꓼ ꓔꓯ ꓡꓯꓼ ꓙꓱ ꓢꓲ꓾ ꓢꓲ ꓫꓬ ꓕꓳ ꓶ ꓢꓳꓺ ꓣꓴ_ ꓡꓳ꓿
	ꓡꓴ-ꓔꓷ ꓐꓰ ꓜꓴꓲ-ꓡꓲ ꓐꓴ ꓡꓰ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓟꓬꓱꓽ ꓔꓯ ꓟꓽ ꓬꓰ ꓧꓶꓸ ꓕꓯ 1512 ꓘꓳꓼ ꓕꓯ_ ꓡꓰ ꓡꓯ-ꓒꓲ-ꓐ ꓡꓰ꓾ “ꓪꓴ-ꓢ ꓠꓬ ꓙꓵꓻ ꓢꓴ ꓐꓴ ꓣꓳ ꓔꓯ ꓙꓲ ꓫꓬ ꓡꓰ ꓝꓲ_ ꓡꓳ꓿ ꓣꓱ ꓛꓰ ꓗꓪ ꓐꓰ ꓕꓲ ꓞꓲꓼ ꓕꓲ ꓑ ꓟ ꓢꓯꓼ ꓟꓬ ꓟꓶ ꓝꓲ ꓠꓹ ꓟ꓾ ꓙꓲ ꓫꓬ_ ꓟ ꓚꓬꓹ ꓖꓶ_ ꓡꓳ꓾” ꓐꓰ ꓐꓳ ꓔ_ ꓡꓳ꓿ ꓖꓳ ꓟ_ ꓡꓰꓽ ꓟꓽ ꓞꓲ꓾ ꓢꓯꓼ ꓟꓬ ꓝ ꓖꓶ_ ꓟ ꓟꓬꓱꓽ ꓠꓬ ꓪꓴ-ꓢ ꓔꓯ ꓟ ꓥ ꓥ_ ꓟꓲ꓾ ꓠ ꓡꓳꓸ ꓛꓳ ꓫꓱꓽ ꓠꓹ ꓟ ꓟꓬꓱꓽ ꓠꓽ꓾ ꓙꓵꓻ ꓢꓴ ꓐꓴ ꓶꓻ ꓥ ꓡꓳ꓾ ꓐꓰ ꓔꓳ ꓔ_ ꓡꓳ꓿ 
	ꓡꓯ-ꓒꓲ-ꓐ ꓬꓲ ꓢꓳꓺ ꓤ ꓐꓴ ꓠꓬ ꓬꓲ ꓚꓺ ꓟꓸ ꓖꓶ_ ꓟ ꓟꓸ ꓟꓲ ꓔꓯ ꓠ ꓠꓹ ꓘꓳ ꓣꓴ ꓢꓲ꓾ ꓗ ꓠꓯ ꓬꓲ ꓟꓽ ꓚꓺ ꓟꓸ ꓖꓶ ꓐ ꓡ ꓟ ꓦꓬ ꓠꓬꓲ ꓗꓪ ꓬꓲ ꓪ ꓡꓰ ꓝꓸ ꓢꓲ ꓚꓺ ꓟꓸ ꓖꓶ_ ꓡꓳ꓿ ꓪꓰ-ꓡꓲ-ꓬ ꓩ-ꓤꓷ (WILLIAM FAREL) ꓠꓬ ꓢꓳꓺ ꓤ ꓖꓳ ꓕꓲ ꓜꓴ ꓗꓪ ꓟ ꓕꓲ ꓣꓳ ꓥ ꓡꓳ꓿ ꓬꓲ ꓠꓬ ꓣꓳ-ꓟ ꓘꓴ ꓜꓲ ꓞꓳ ꓙꓵꓻ ꓚꓱꓹ ꓔꓯ ꓮꓽ ꓘꓶꓸ ꓠꓲꓹ ꓥꓳꓺ ꓢꓴ ꓮ ꓐ ꓮ ꓟ ꓗꓪ ꓐꓰ ꓦꓵꓻ ꓔ ꓢꓴ ꓥ ꓢꓲ꓾ ꓧꓶꓸ ꓕꓯ ꓬꓲ ꓠꓬ ꓣꓳ-ꓟ ꓘꓴ ꓜꓲ ꓞꓳ ꓔꓯ ꓒꓳꓹ ꓔꓳꓹ ꓢꓴ ꓮ ꓙꓵꓽ ꓔꓯ ꓟꓶꓽ ꓬꓰ ꓝꓲ ꓠ ꓗ_ ꓡꓳ꓾ ꓐꓰ ꓘꓶꓽ ꓘꓹ ꓗꓳꓸ ꓡ ꓢꓴ ꓕꓲ ꓣꓳ ꓥ ꓡꓳ꓿ “ꓒꓳꓹ ꓒꓶꓽ ꓪꓴ ꓓꓵ ꓣꓱꓽ ꓢꓴ ꓐꓴ ꓔꓯ ꓮꓽ ꓔꓳ ꓔꓳ ꓪ ꓕꓱ ꓔꓬ ꓟ ꓑ ꓙ ꓗꓷ ꓕꓯ꓾ ꓥꓪ ꓠꓬ ꓠꓲꓹ ꓟ ꓦꓶꓻ ꓔꓬ ꓟ ꓪꓰ ꓕꓳꓹ_ ꓡꓰ ꓐꓰ ꓐꓽ ꓪꓵꓼ ꓘꓳꓼ (ꓟꓷ ꓠꓷꓹ ꓘꓳꓼ) ꓗꓳꓸ ꓡ ꓢꓴ ꓕꓲ ꓣꓳ ꓥ ꓡꓳ꓾” ꓐꓰ꓾ ꓬꓲ ꓡꓰ ꓐꓯ_ ꓡꓳ꓿ ꓖꓳ ꓡꓱ ꓥ_ ꓟꓲ ꓢꓲ ꓫꓬ ꓢꓴ ꓔꓯ ꓶꓼ ꓓꓰꓽ_ ꓟ꓾ ꓔꓲꓺ ꓖꓴ ꓗꓪ ꓪꓴꓸ ꓓꓵ ꓕꓱꓼ_ ꓟ_ ꓐꓰ ꓡꓱꓽ ꓜꓴ ꓗꓪ ꓡꓯ ꓫꓴ ꓬꓲ ꓫꓵꓽ ꓬꓲ ꓙꓰꓽ ꓔꓲꓺ ꓖꓶ ꓢꓲ ꓪ ꓘꓴ_ ꓟ ꓕꓱ ꓟꓬ ꓫꓵꓽ ꓔꓯ ꓬꓰ ꓗꓷ ꓥ_ ꓟꓲ꓾ ꓬꓲ ꓠꓲꓹ ꓟ ꓗꓪ ꓢꓲ ꓡꓲ ꓟ ꓟꓽ ꓟꓶ꓿ ꓚꓲ ꓛꓬ ꓛꓳ ꓫꓱꓽ ꓣꓱꓽ ꓬꓰ_ ꓟ ꓗꓪ ꓐꓰ ꓠꓲꓹ ꓟ ꓗꓪ ꓝꓴꓲꓹ ꓶꓻ ꓠꓬꓲꓸ ꓞꓹ ꓟ ꓟꓽ ꓡꓳꓻ ꓡꓰ꓾ ꓪ ꓜꓲ ꓡꓲꓽ ꓡ_ ꓡꓳ꓿ ꓖꓳ ꓕꓯ꓾ “ꓢꓯꓼ ꓟꓬ ꓝ ꓟꓶ_ ꓟ ꓠꓬ ꓣꓱꓽ ꓛꓰ ꓗꓪ ꓐꓰ ꓡꓰꓽ ꓥ ꓡꓳ꓿ ꓙꓲ-ꓢꓴ ꓡꓯ ꓐꓳ ꓔꓶ ꓓꓴ_ ꓡꓰꓽ ꓟꓽ ꓥ ꓠꓬ꓾ ꓟꓴ ꓗꓪ ꓗ ꓘꓶꓽ ꓔꓯ ꓒꓴꓺ ꓟꓽ ꓐ ꓡ꓿ ꓙꓲ-ꓢꓴ ꓡꓯ ꓐꓳ ꓔꓶ ꓓꓴ ꓡꓰ ꓛꓬꓼ ꓟꓵ ꓗ ꓘꓶ ꓔꓯ ꓥ_ ꓟꓲ ꓚꓵꓸ ꓗꓷ ꓐ ꓡ_ ꓡꓳ꓾” ꓐꓰ ꓡꓯ-ꓒꓲ-ꓐ ꓡꓰ ꓟꓸ ꓟꓲ ꓚꓺ ꓔꓬ ꓟ ꓔꓯ ꓬꓲ ꓑ ꓙ ꓪ_ ꓡꓳ꓿ (ꓝꓲ 26ꓽ5)ꓸ 
	ꓩ-ꓤꓷ ꓠꓬ ꓝꓲ ꓓꓴ ꓒꓳ-ꓡꓳ_ ꓡꓰ ꓐꓰ ꓓꓵꓽ ꓙ ꓒꓳꓹ ꓬꓲꓼ ꓡ ꓢꓲ꓾ ꓡꓲꓽ ꓤ ꓒꓰꓼ ꓤ ꓮꓸ ꓑꓶꓺ ꓔꓯ ꓐꓰ ꓧꓹ ꓗꓷ ꓢꓲ ꓠꓬꓲ꓾ ꓪꓴ-ꓢ ꓤ ꓠꓱ ꓐꓴ ꓟꓶ ꓔ ꓟ ꓩꓴ ꓗꓷ_ ꓟ ꓙꓵꓽ ꓪ ꓔꓯ ꓟꓳ ꓒꓳꓹ ꓬꓲꓼ ꓡ_ ꓡꓳ꓿ “ꓥꓪ ꓠꓬ ꓜꓲꓽ ꓜꓲꓽ ꓑꓰꓹ ꓑꓰꓹ ꓘꓳꓼ ꓢꓰꓼ ꓗꓴ_ ꓟ ꓪꓰ ꓕꓳꓹ ꓠꓲꓹ ꓟ ꓠꓬꓲ ꓖꓴ ꓗꓪ꓾ ꓒꓳꓹ ꓟꓽ ꓗꓴꓸ ꓟ (ꓥ ꓠꓬ ꓡꓯꓼ ꓧꓹ ꓟꓽ ꓗꓴꓸ ꓟ) ꓮ ꓣꓳ ꓠꓲꓹ ꓟ ꓡꓶꓸ ꓑꓺ ꓗꓷ_ ꓡꓳ꓾” ꓐꓰ꓾ ꓬꓲ ꓐꓯ_ ꓡꓳ꓿
	ꓡꓯ-ꓒꓲ-ꓐ ꓠꓬ ꓢꓳꓺ ꓤ ꓐꓴ ꓔꓯ ꓠꓬꓲ ꓟꓳ ꓓꓴ ꓣꓳꓺ ꓖꓶ ꓔꓬ ꓕꓯ꓾ ꓩ-ꓤꓷ ꓠꓬ ꓞꓳ ꓜꓴ ꓒꓬꓱꓽ ꓕꓯ ꓗꓪ ꓔꓱꓹ ꓚꓵꓺ_ ꓟ ꓟꓸ ꓟꓲ ꓚꓺ ꓟꓸ ꓖꓶ ꓠꓹ ꓟ ꓓꓳꓺ ꓡ_ ꓡꓳ꓿ ꓘꓴ ꓜꓲ ꓞꓳ ꓗꓪ ꓟꓬꓱꓽ ꓟꓯꓻ ꓢꓴ ꓕꓲ ꓣꓳ_ ꓐꓰ ꓟꓲ-ꓳ-ꓜꓶꓽ (BISHOP OF MEAUX) ꓠꓬ ꓬꓲ ꓪ ꓔꓯ ꓔꓺ ꓡꓰ_ ꓡꓳ꓿ ꓠꓱ ꓐꓯ ꓢꓷ ꓠꓲꓹ ꓕꓳ ꓶ ꓟꓸ ꓒ ꓐꓴ ꓥ_ ꓟꓲ ꓬꓲ ꓪ ꓔꓯ ꓔꓺ ꓡꓰ ꓢꓲ꓾ ꓡꓲ ꓟꓲ ꓦꓻ ꓟꓲ ꓣꓱꓽ ꓜ ꓢꓴ ꓦꓲꓻ ꓘꓴꓽ ꓗꓪ ꓐꓰ ꓪ ꓔꓲ ꓙ ꓗꓪ ꓛꓲ꓾ ꓦ ꓡꓱ ꓢꓴ ꓮꓽ ꓟꓬꓹ ꓔꓯ ꓬꓲ ꓪ ꓘꓶꓸ ꓟꓶ_ ꓡꓳ꓿ ꓒ-ꓣ-ꓢꓲ ꓪ ꓔꓲ ꓬꓲ ꓪꓴꓸ ꓕꓲ ꓣꓳ ꓟ ꓬꓲ ꓠꓬꓲꓺ ꓟꓺ ꓥ_ ꓟꓲ꓾ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓢꓴ ꓙꓵꓻ ꓚꓱꓹ ꓔꓯ ꓘꓳ ꓣꓴ_ ꓡꓳ꓿ ꓖꓳ ꓡꓱ ꓢꓲ ꓡꓯ-ꓒꓲ-ꓐ ꓐꓴ ꓕꓲ ꓜꓴ ꓠꓬ ꓔꓷꓼ-ꓗꓴꓷꓼ ꓕꓲ ꓗꓴꓷꓼ ꓡꓱꓸꓼ ꓶꓼ ꓓꓳꓽ ꓫꓱꓹ ꓓꓳꓽ ꓔꓯ ꓘꓳ ꓣꓴ ꓡ_ ꓟ ꓦꓬ ꓠꓬꓲ ꓔꓯ ꓦ ꓡꓱ ꓐꓳ ꓐꓳ_ ꓐꓰ ꓡꓳ ꓠꓬꓹ ꓔꓬ_ ꓡꓳ꓿
	
ꓔꓷꓼ-ꓗꓴꓷꓼ ꓥꓳꓽ ꓘꓶ ꓫꓵ ꓡꓵꓺ

	ꓖꓳ ꓡꓱ ꓥ_ ꓟꓲ ꓬꓲ ꓪ ꓥꓳꓺ ꓡꓳꓸ ꓔ ꓟ ꓔꓯ ꓐꓬꓺ ꓡꓰ ꓝꓲ ꓠꓹ ꓟ ꓬꓲ ꓑꓶꓸ ꓓꓳꓺ ꓡ_ ꓡꓳ꓿ ꓧꓪꓺ ꓟꓰꓹ ꓠ ꓠꓬꓲ_ ꓟ_ ꓐꓰ ꓤꓹ ꓠꓬꓲ ꓫꓵꓽ ꓠꓬꓲ ꓓꓴ ꓠꓬ ꓬꓲ ꓪ ꓔꓯ ꓡꓳ ꓠꓬꓹ ꓔꓬ_ ꓡꓳ꓿ ꓔꓳꓹ ꓜꓳꓽ ꓡ ꓠ ꓗ_ ꓟ ꓫ ꓓꓴ ꓔꓯ ꓗꓳꓸ ꓙ ꓙꓰ ꓐ ꓡ ꓠꓹ ꓟ ꓐꓱ ꓶ ꓢꓯꓼ ꓦꓵꓻ ꓠꓹ ꓟ_ ꓐꓰ꓾ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓟꓬꓱꓽ ꓔꓯ ꓟꓬꓽ ꓠꓬꓲ ꓢꓯꓼ ꓙꓳ ꓙꓳ_ ꓐꓰ ꓣꓱꓽ ꓬꓰ ꓐ ꓡ ꓠꓹ ꓟ ꓐꓱ ꓶ꓾ ꓢꓲꓺ ꓡꓲꓺ_ ꓟ ꓦꓬ ꓠꓬꓲ ꓕꓲ ꓝꓲꓸ ꓤ ꓔꓯ ꓠꓽ꓾ ꓬꓲ ꓪ ꓘꓳ ꓣꓴ ꓟꓶ_ ꓢꓰꓽ ꓡꓳ꓿ ꓪꓴ-ꓔꓲ-ꓐ ꓕꓳ ꓶ ꓠꓬꓲꓸ ꓖꓴ ꓗꓪ ꓐꓰ ꓡꓴ-ꓔꓷ ꓡꓰ ꓥꓳꓽ ꓡꓶꓸ ꓔ ꓟ ꓙꓬ-ꓟꓶ-ꓠꓲ ꓥꓳꓽ ꓘꓶꓽ ꓫꓵꓽ ꓫꓵꓼ ꓔꓯ ꓠꓬꓲꓸ ꓔꓬ ꓟ ꓝꓲ ꓗꓪ꓾ ꓡꓯ-ꓒꓲ-ꓐ ꓠꓬ ꓘꓶ ꓫꓵ ꓫꓵꓼ ꓔꓯ ꓔꓷꓼ-ꓗꓴꓷꓼ ꓥꓳꓽ ꓗꓪ ꓐꓰ ꓡꓶꓸ ꓓꓳ ꓡ ꓢꓲ꓾ ꓟꓲ-ꓳ-ꓢꓶꓽ ꓡꓳ ꓒꓱ ꓗꓪ ꓠꓬꓲꓸ ꓓꓳ ꓡ_ ꓡꓳ꓿ ꓟꓽ ꓟꓶ ꓫꓵ ꓕꓯ ꓟꓲ-ꓳ-ꓢꓶꓽ ꓡꓳ ꓒꓱ ꓗꓪ ꓟ ꓑ ꓫꓬ ꓐꓴ ꓠꓬ꓾ ꓟꓸ ꓟꓲ ꓑꓷꓠ ꓘꓳ ꓣꓴ ꓟꓶ ꓡꓰ_ ꓡꓳ꓿ ꓡꓲ ꓟꓲ ꓗꓪ ꓟꓬꓱꓽ ꓬꓰ ꓢꓴ_ ꓐꓰ ꓦꓲꓻ ꓗꓪ ꓟꓬꓱꓽ ꓬꓰ ꓔꓬ ꓢꓴ ꓐꓴ ꓠꓬ꓾ ꓢꓲ ꓫꓬ ꓕꓳ ꓶ ꓙ ꓖꓴ ꓫ ꓕꓱ ꓡꓯ ꓘꓳ ꓢꓲ꓾ ꓕꓲ ꓠꓬꓲ ꓠꓯꓸꓼ ꓗꓪ ꓬꓲ ꓪ ꓪꓴꓽ ꓧꓶꓻ ꓗꓷ ꓟ ꓔꓯ ꓟꓲ ꓡꓰ ꓝꓲ_ ꓡꓳ꓿ ꓢꓷ ꓠꓲꓹ ꓕꓳ ꓶ ꓟꓽ ꓢꓷ ꓟ ꓢꓯꓼ ꓩꓴ ꓟꓬꓱꓽ ꓬꓰ ꓢꓴ꓾ ꓱꓺ ꓕꓲꓸ ꓟꓬꓱꓽ ꓬꓰ ꓢꓴ ꓥ_ ꓟꓲ ꓚꓲ ꓛꓬ ꓡꓯ ꓒꓯꓹ ꓗꓪ ꓢꓲ ꓫꓬ ꓕꓳ ꓶ ꓙꓳ ꓞꓹ ꓔꓬ ꓠꓬꓲ꓾ ꓣꓱꓽ ꓛꓰ ꓗꓪ ꓐꓰ ꓫꓬꓹ ꓔꓱꓹ ꓫꓬꓹ ꓜꓶꓻ ꓖꓶ_ ꓟ ꓘꓳ ꓣꓴ ꓟꓶ_ ꓡꓳ꓿
	ꓟꓲ-ꓳ-ꓜꓶ ꓗꓪ ꓣꓳꓺ ꓡ_ ꓟ ꓠꓬꓲ ꓟꓳ ꓓꓴ ꓠꓬ ꓶꓽ ꓤ ꓟ ꓟꓵꓽ ꓗꓪ ꓛꓲ ꓡꓬꓸ ꓙꓰ_ ꓡꓳ꓿ ꓓꓵ ꓙ ꓒꓳꓹ ꓬꓲꓼ ꓡ ꓢꓴ ꓵꓺ ꓟꓬꓱꓺ ꓠꓬ ꓕꓲ ꓠꓬꓲ ꓡꓰ ꓕꓲ ꓠꓬꓲ ꓟꓬꓽ ꓡ ꓔꓬ_ ꓡꓳ꓿ ꓪ ꓔꓲ ꓡꓰ ꓬꓰ ꓙ_ ꓟ ꓑꓶ ꓓꓴ ꓣꓳ-ꓟ ꓘꓴ ꓜꓲ ꓞꓳ ꓠꓯꓸꓼ ꓗꓪ ꓟ ꓙꓵꓽ ꓪ ꓙꓳ ꓢꓴ ꓐꓴ ꓠꓬ ꓟꓽ ꓪꓳꓹ ꓐꓰ ꓕꓲꓽ ꓝꓲ ꓤ ꓔꓬ ꓗꓷ ꓥ_ ꓟꓲ꓾ ꓡꓳꓹ ꓬꓰ_ ꓕꓯ ꓬꓲ ꓪ ꓠꓲꓹ ꓟ ꓦꓶꓻ ꓔꓴꓺ ꓡ ꓢꓲ꓾ ꓡꓯ ꓐꓳ ꓔꓶꓸ ꓓꓴ ꓙ ꓖꓶ_ ꓡꓳ꓿ ꓖꓳ ꓡꓱ ꓢꓲ ꓦ ꓡꓱ ꓢꓴ ꓮꓽ ꓟꓬꓹ ꓔꓱꓹ ꓚꓵꓺ_ ꓟ ꓟꓸ ꓟꓲ ꓐꓱ ꓶ ꓮꓸ ꓔꓳꓸ ꓘꓴꓻ ꓠꓯꓸꓼ ꓗꓪ ꓫꓵꓻ ꓠꓺ ꓗꓷ ꓡꓰ_ ꓡꓳ꓿ ꓧꓪꓸ ꓒꓱꓻ ꓓꓽ ꓟ_ ꓐꓰ ꓪ ꓔꓲ ꓙ ꓗꓪ ꓔꓬ ꓟ ꓞꓳ ꓐꓳ_ ꓐꓰ ꓞꓳ ꓒꓵꓽ ꓕꓲ ꓐꓱ ꓥ_ ꓟꓲ ꓔꓱꓹ ꓚꓵꓺ_ ꓟ ꓟꓸ ꓟꓲ ꓔꓯ ꓚꓲ ꓛꓬ ꓢꓯꓼ ꓟꓬ_ ꓐꓰ ꓐꓳꓺ ꓶꓼ ꓢꓶꓸ ꓟꓽ ꓞꓲ ꓒꓵꓽ_ ꓟ ꓚꓬꓹ ꓔ_ ꓡꓳ꓿ ꓡꓴ-ꓪꓰ-ꓢꓶ ꓓꓲ-ꓐ-ꓗꓷ (LOUIS DE BERQUIN) ꓠꓬ ꓞꓳ ꓒꓵꓽ ꓡꓰ ꓦꓵꓻ ꓔ ꓢꓴ ꓕꓲ ꓣꓳ ꓥ ꓢꓲ꓾ ꓢꓷ ꓠꓲ_ ꓟꓲ ꓙꓳꓻ ꓢꓲ ꓠꓬꓲ꓾ ꓫꓱꓹ ꓙꓲꓻ ꓢꓴ ꓕꓲ ꓣꓳ ꓥ ꓡꓳ꓿ “ꓬꓲ ꓠꓬ ꓡꓴ-ꓔꓷ ꓙꓵꓻ ꓚꓱꓹ ꓔꓯ ꓮꓽ ꓘꓶꓸ ꓠꓲꓹ ꓜꓳꓺ ꓢꓲ꓾ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓟꓬꓱꓽ ꓔꓯ ꓘꓶꓻ ꓡꓶꓽ ꓗꓳꓸ ꓡ ꓢꓴ ꓕꓲ ꓣꓳ ꓥ ꓡꓳ꓿” ꓖꓳ ꓡꓱ ꓥ_ ꓟꓲ ꓪꓴ-ꓢ ꓡꓰ ꓚꓱꓹ ꓖꓴꓺ ꓟꓳꓸ ꓖꓶ_ ꓟ ꓠꓯꓸꓼ ꓗꓪ ꓢꓲ ꓫꓬ ꓕꓳ ꓶ ꓔꓯ ꓧꓪꓺ ꓠꓬꓲ ꓟꓰꓹ ꓠꓬꓲ ꓗꓷ ꓕꓯ꓾ “ꓣꓳ-ꓟ ꓘꓴ ꓜꓲꓼ ꓞꓳ ꓟꓸ ꓘꓶꓽ ꓔꓯ ꓢꓲ ꓫꓬ ꓕꓳ ꓶ ꓗꓪ ꓧꓪꓺ ꓟꓽ ꓟꓳ꓿ ꓡꓴ-ꓔꓷ ꓙꓵꓻ ꓚꓱꓹ ꓔꓯ ꓠꓬ꓾ ꓢꓲ ꓫꓬ ꓕꓳ ꓶ ꓗꓪ ꓡꓳꓸ ꓟꓳ_ ꓕꓯ꓾ ꓬꓲ ꓠꓬ ꓶꓼ ꓓꓳꓽ ꓟꓬꓱꓽ ꓐꓱ ꓶ ꓚꓲ ꓛꓬ ꓔꓯ ꓔꓲꓺ ꓖꓶ ꓡꓯ ꓙꓱꓻ_ ꓡꓳ꓿
	ꓖꓳ ꓡꓱ ꓠꓬꓲ ꓔꓷꓼ-ꓗꓴꓷꓼ ꓗꓪ ꓟ ꓣꓳ-ꓟ ꓘꓴ ꓜꓲ ꓞꓳ ꓡꓰ ꓬꓲ ꓔꓯ ꓙꓵꓻ ꓚꓱꓹ ꓥꓳꓽ ꓡꓰ ꓢꓴ ꓕꓲ ꓣꓳ_ ꓡꓰ ꓐꓰ ꓓꓰꓺ ꓢꓲ꓾ ꓐꓱ ꓓꓴꓽ ꓗꓪ ꓐꓱ ꓗꓷ ꓥ_ ꓟꓲ꓾ ꓪ ꓔꓲ ꓡꓰ ꓬꓲ ꓔꓯ ꓩꓴ ꓖꓶ ꓗꓷ ꓠꓬꓲ꓾ ꓐꓱ ꓓꓴꓽ ꓗꓪ ꓐꓰ ꓓꓳꓺ ꓡ_ ꓡꓳ꓿ ꓒ-ꓣ-ꓢꓲ (ꓝꓣꓮꓠꓚꓲꓢ) ꓠꓬ ꓣꓳ-ꓟ ꓘꓴ ꓜꓲ ꓞꓳ_ ꓐꓰ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓢꓴ ꓜꓴꓻ ꓠꓬꓲꓽ ꓗꓴꓸ ꓚꓸꓼ ꓗꓪ ꓓꓵꓽ ꓙ ꓮ' ꓔꓬ_ ꓡꓳ꓿ ꓐ-ꓗꓷ ꓠꓬ ꓣꓳ-ꓟ ꓘꓴ ꓜꓲ ꓞꓳ ꓑꓶ ꓓꓴ ꓐꓱ ꓓꓴꓽ ꓗꓪ ꓢ ꓧꓪꓹ ꓐꓱꓺ ꓪ ꓡꓰ ꓥ_ ꓟꓲ꓾ ꓬꓲ ꓔꓯ ꓫꓵꓻ ꓝꓲ ꓠꓲꓹ ꓟꓽ ꓫꓵ ꓟ ꓪ ꓔꓲ ꓑꓶ ꓓꓴ ꓐꓱꓺ ꓓꓴꓽ ꓗꓪ ꓐꓰ ꓢ ꓧꓪꓹ ꓡꓱꓸꓼ ꓡꓲꓹ ꓗꓷ_ ꓡꓳ꓿ ꓔꓷꓼ-ꓗꓴꓷꓼ ꓗꓪ ꓝ ꓢꓲ ꓔꓬ ꓐꓭ ꓕꓯ ꓠꓽ꓾ ꓬꓲ ꓢꓯꓼ ꓟꓬ ꓥ_ ꓟꓲ ꓟꓶꓽ ꓬꓰ ꓡ ꓗꓴꓸ_ ꓠꓬꓲ꓾ ꓔꓷꓼ-ꓗꓴꓷꓼ ꓗꓪ ꓐꓰ ꓓꓳ ꓙꓰ ꓠꓹ ꓟ꓾ ꓬꓲ ꓔꓯ ꓬꓲꓼ ꓠꓬꓲꓸ ꓖꓶ_ ꓡꓳ꓿
	
ꓠꓲꓹ ꓪꓴꓽ_ ꓟ ꓐ-ꓗꓷ

	ꓐ-ꓗꓷ (BERQUIN) ꓠꓬ ꓧꓶꓸ ꓕꓯ ꓟ ꓢꓶꓸ ꓟꓽ ꓞꓲ ꓠꓲꓹ ꓡꓱꓻ ꓔꓴ ꓡ_ ꓡꓳ꓿ ꓖꓳ ꓟ ꓑꓶ ꓓꓴ ꓬꓲ ꓠꓬ ꓔꓱꓹ ꓚꓵꓺ_ ꓟ ꓔꓯ ꓔꓺ ꓙ_ ꓟ_ ꓡꓰꓽ ꓟꓽ ꓞꓲ꓾ ꓛꓬꓻ ꓖꓴ ꓥꓳꓽ ꓖꓴ ꓔꓯ ꓥ_ ꓟꓲ ꓖꓴꓺ ꓟꓸ ꓖꓶ ꓢꓲ꓾ ꓠꓲꓹ ꓪꓴꓽ ꓪꓴꓽ_ ꓐꓰ ꓪ ꓜꓲ ꓕꓲꓽ ꓕꓳꓼ ꓢꓯꓼ ꓕꓵꓼ ꓔꓴ ꓡ_ ꓡꓳ꓿ ꓬꓲ_ ꓐꓰ ꓟꓽ ꓓ ꓔꓳꓹ ꓡꓯ ꓘꓳ ꓢꓴ ꓠꓬ꓾ ꓑꓰ-ꓬꓲ-ꓢꓶꓽ ꓟꓴꓺ ꓕꓲꓸ ꓢꓳ ꓦꓲ ꓗꓪ ꓟ ꓢꓷ ꓠꓲꓹ ꓙꓳ ꓢꓴ ꓒꓳꓹ ꓒꓶꓽ ꓡꓯꓸ ꓤ ꓐꓴ ꓥ ꓡꓳ꓿ ꓟꓴꓺ ꓕꓲꓸ ꓢꓳꓺ ꓦꓲ ꓖꓳ ꓕꓲ ꓟ ꓠꓬ꓾ ꓦꓬ ꓠꓬꓲ ꓖꓳ ꓟ ꓗꓪ ꓔꓷꓼ-ꓗꓴꓷꓼ ꓗꓪ ꓟ ꓘꓴ ꓜꓲ ꓞꓳ_ ꓐꓰ ꓗꓪ' ꓫꓵꓽ_ ꓟ ꓢꓳ ꓦꓲ ꓗꓳ ꓡꓳ ꓗꓪ ꓮꓸ ꓓꓲꓽ ꓪꓴꓽ_ ꓟ ꓕꓲꓽ ꓟ ꓥ ꓡꓳ꓿ ꓖꓳ ꓡꓱ ꓥ_ ꓟꓲ ꓐ-ꓗꓷ ꓠꓬ ꓢꓳꓺ ꓦꓲ ꓗꓪ ꓟ ꓟꓸ ꓒ ꓓꓽ ꓟ ꓐꓴ ꓡꓰ ꓐꓳ ꓔ ꓟ ꓕꓳ ꓶ ꓠꓯꓸꓼ ꓗꓪ ꓐꓰ “ꓢꓲ ꓫꓬ ꓕꓳ ꓶ ꓐꓰ ꓟꓽ ꓧꓳꓹ ꓟ” (12) ꓕꓳꓼ ꓔꓯ ꓟꓰꓹ ꓓꓳ ꓡ ꓢꓲ꓾ ꓞꓳ ꓜꓴ ꓒꓬꓱꓽ ꓕꓯ ꓗꓪ ꓐꓯ ꓟꓸ ꓖꓶ_ ꓡꓳ꓿ ꓖꓳ ꓡꓱ ꓢꓲ ꓖꓳ (12) ꓕꓳꓼ ꓟ ꓙ ꓖꓴ ꓖꓪ ꓙꓱ ꓡꓯ ꓘꓳ_ ꓟ ꓗꓪ꓾ ꓪ ꓔꓲ ꓥ_ ꓟꓲ ꓔꓺ ꓡ ꓠꓹ ꓟ꓾ ꓪ ꓔꓲ ꓔꓯ ꓓꓰꓽ_ ꓡꓳ꓿
	ꓥꓶꓺ_ ꓟ ꓒꓳꓹ ꓒꓶꓽ ꓡꓯꓸ ꓤ ꓐꓴ ꓬꓲ ꓪ ꓘꓶꓽ ꓘꓹ ꓠꓲꓹ ꓔꓯ ꓓꓳꓽ ꓡꓰ ꓝꓲ ꓠꓹ ꓟ ꓐꓱ ꓶ ꓙꓲꓻ_ ꓟ ꓝꓲꓸ ꓛꓲ ꓡ ꓗꓷ ꓟ ꓑꓶ ꓓꓴ ꓗꓹ ꓛꓲ ꓔꓬ ꓟ ꓪ ꓔꓲ ꓠꓬ꓾ ꓣꓳ-ꓟ ꓘꓴ ꓜꓲ ꓞꓳ ꓬꓰ ꓔꓬ ꓟ ꓟꓬꓱꓽ ꓔꓯ ꓢꓲ ꓫꓬ ꓕꓳ ꓶ ꓗꓪ ꓐꓰ ꓔꓺ ꓙ ꓥꓳꓽ ꓫ ꓕꓱ ꓠꓹ ꓟ꓾ ꓣꓳ-ꓟ ꓕꓲ ꓛꓱꓽ ꓢꓴ ꓔꓯ ꓘꓴꓻ_ ꓡꓳ꓿ ꓬꓲ ꓪ ꓠꓬ ꓢꓲ ꓫꓬ ꓕꓳ ꓶ ꓟꓯꓼ ꓓꓶꓽ ꓓꓴ ꓔꓯ ꓬꓲ ꓜꓶ ꓣꓱꓽ ꓟꓽ ꓗꓴꓸ꓿ ꓬꓲ ꓪ ꓣꓱꓽ ꓗꓴꓸ_ ꓟ ꓟꓯꓼ ꓓꓶꓽ ꓓꓴ ꓠꓽ꓾ ꓘꓶꓻ ꓙꓵꓻ_ ꓟ_ ꓐꓰ ꓡꓯ ꓐꓳ ꓔꓶ ꓓꓴ ꓗꓪ ꓕꓯꓼ ꓢꓰꓼ_ ꓟ_ ꓡꓰꓽ ꓥ ꓠꓬꓲ꓾ ꓮ ꓟꓶ ꓠꓬ ꓐ-ꓗꓷ ꓔꓯ ꓓꓽ ꓔ ꓟ ꓪꓺ ꓗꓪ ꓬꓲ ꓪ ꓚꓲ ꓛꓬ ꓓꓵꓽ ꓡꓰ_ ꓐꓰ ꓗꓹ_ ꓡꓳ꓿ ꓖꓳ ꓡꓱ ꓠꓬꓲ ꓬꓲ ꓪ ꓠꓬ ꓡꓲꓹ ꓙꓰ ꓚꓱꓹ ꓧꓪꓺ_ ꓡꓳ꓿ 
	ꓦꓬ ꓠꓬꓲ ꓕꓱ ꓟ ꓗꓪ꓾ ꓙ ꓫꓬꓸ ꓗꓪ ꓑꓵꓹ ꓔ ꓟ ꓟ-ꓡꓲꓹ ꓐꓬꓱꓽ ꓕꓲ ꓟ ꓔꓯ ꓒꓬꓹ ꓩꓴ ꓗꓷ_ ꓡꓳ꓿ ꓞꓳ ꓜꓴ ꓞꓳ ꓟꓯꓼ ꓠꓬ ꓠꓲꓹ ꓟ_ ꓟꓲ ꓫꓸ꓾ ꓠꓲꓹ ꓟ_ ꓟꓲ ꓦꓶꓻ ꓢꓲ꓾ ꓖꓳ ꓕꓲ ꓔꓳꓸ ꓗꓪ ꓜꓲꓼ ꓛꓲ ꓡ_ ꓡꓳ꓿ ꓪ ꓔꓲ ꓥ_ ꓟꓲ ꓙꓳꓺ ꓛꓱꓽ ꓡꓰ_ ꓡꓳ꓿ “ꓕꓱ ꓟ ꓠꓬ ꓐ-ꓗꓷ ꓚꓺ ꓟꓸ ꓖꓶ_ ꓟ ꓗꓪ ꓐꓰ ꓓꓱꓼ ꓓꓳ ꓡ_ ꓟ ꓢꓶꓹ ꓢꓶꓽ ꓥ ꓡꓳ꓿ ꓦ ꓡꓱ ꓚꓱꓹ ꓗꓪ ꓥ_ ꓟꓲ꓾ ꓗꓴꓷꓼ ꓫꓵꓽ ꓪꓴ ꓗꓪ ꓥ_ ꓟꓲ꓾ ꓪ ꓔꓲ ꓬꓲ ꓚꓲ ꓛꓬ ꓥ_ ꓟꓲ꓾ ꓡꓴ-ꓔꓷ ꓕꓲ ꓜꓴꓻ ꓢꓴ ꓥꓶꓺ_ ꓟ ꓚꓴꓽ ꓬꓲꓹ ꓗꓪ ꓪꓴꓻ ꓡꓰ_ ꓐꓰ ꓬꓰ ꓔꓬꓳ꓾” ꓐꓰ꓾ ꓒꓳꓹ ꓒꓶꓽ ꓡꓯꓸ ꓤ ꓐꓴ ꓡꓰ ꓘꓴꓻ ꓐꓵꓻ ꓔꓬ_ ꓡꓳ꓿
	ꓪ ꓔꓲ ꓠꓬ ꓔꓷꓼ-ꓗꓴꓷꓼ ꓗꓪ ꓐꓰ ꓓꓳ ꓙꓰ ꓗꓷ ꓠꓬꓲ꓾ ꓒꓳꓹ ꓒꓶꓽ ꓡꓯꓸ ꓤ ꓖꓳ ꓕꓲ ꓜꓴ ꓠꓬ ꓬꓲ ꓪ ꓠꓲꓹ ꓫꓵ_ ꓟ_ ꓡꓰ ꓐꓰ ꓬꓰ ꓠꓹ ꓟ ꓙꓵꓽ ꓪ ꓟꓶ ꓗꓷꓳ꓿ ꓬꓲ ꓪ ꓡꓰ ꓐ-ꓗꓷ ꓔꓯ ꓣꓴ ꓢꓲ꓾ ꓫꓵꓻ ꓝꓴꓲꓹ ꓐꓯ ꓞꓷꓹ ꓗꓷ_ ꓡꓳ꓿ ꓒ-ꓤ-ꓢꓶ ꓡꓰ ꓐ-ꓗꓷ ꓔꓯ ꓚꓬꓴꓹ ꓡ_ ꓟ ꓗꓳꓺ ꓚꓱꓺ ꓠꓬꓲ꓾ ꓬꓲ ꓪ ꓠꓬ ꓐ-ꓗꓷ ꓔꓯ ꓝꓴꓲ ꓐꓯ ꓞꓷꓹ_ ꓟ ꓖꓳ ꓕꓲ ꓠꓬꓲ ꓗꓪ ꓢꓰꓼ ꓠꓹ ꓟ ꓙ ꓖꓶ_ ꓡꓳ꓿ ꓞꓳ ꓤ ꓮꓽ ꓟꓬꓹ ꓠꓬ ꓐ-ꓗꓷ ꓔꓯ ꓢꓰꓼ_ ꓟ ꓗꓪ ꓡꓳꓸ ꓠꓹ ꓟ꓾ ꓟꓳꓼ ꓡꓳ ꓗꓳꓺ ꓗꓪ ꓜꓲꓼ ꓛꓲ ꓡ_ ꓡꓳ꓿ ꓫꓵꓻ ꓠ ꓗꓹ ꓢꓴ ꓖꓳ ꓕꓲ ꓣꓳ ꓠꓬ꓾ ꓔꓷꓼ-ꓗꓴꓷꓼ ꓗꓪ ꓟ ꓞꓳ ꓒꓵꓽ ꓗꓪ ꓐꓰ ꓦꓵꓻ ꓔ ꓢꓴ꓾ ꓮꓸ ꓓꓲꓽ ꓓꓻ ꓢꓴ_ ꓐꓰ꓾ ꓮꓸ ꓓꓲꓽ ꓠꓲꓹ ꓪꓴꓽ ꓢꓴ ꓖꓳ ꓕꓲ ꓣꓳ ꓥ ꓟ ꓔꓯ ꓓꓵꓽ ꓙ ꓟꓶ ꓟꓶ_ ꓐꓰ ꓬꓲ ꓪ ꓡꓳꓸ ꓟꓳ_ ꓡꓳ꓿ ꓐꓵꓻ ꓔꓬ ꓟ ꓞꓳ ꓜꓴ ꓐꓴ ꓬꓲ ꓪ ꓒꓬꓱꓽ ꓠꓬ ꓓꓵꓽ ꓙ ꓟꓶ_ ꓟ ꓒꓬꓱꓽ꓾ ꓠꓲꓹ ꓟ ꓦꓶꓻ_ ꓟ ꓒꓬꓱꓽ_ ꓐꓰ ꓠꓲꓹ ꓘꓪꓽ ꓟꓽ ꓫꓵ ꓟ ꓒꓬꓱꓽ ꓶꓻ ꓞꓹ ꓔꓬ ꓥ_ ꓟꓲ꓾ ꓬꓲ ꓪ ꓗꓳ ꓡꓳ ꓗꓪ ꓟ ꓖꓳ ꓕꓲ ꓣꓳ ꓬꓲ ꓒꓬꓱꓽ ꓠꓽ꓾ ꓢꓲꓽ ꓢꓲꓽ ꓤ ꓐꓰ ꓐꓺ ꓔꓬ_ ꓡꓳ꓿ ꓠꓲꓹ ꓪꓴꓽ ꓒ ꓖꓳ ꓕꓲ ꓣꓳ ꓬꓲ ꓠꓲꓹ ꓟ ꓠꓯꓸꓼ ꓗꓪ꓾ ꓬꓲ ꓠꓬ ꓙꓲ-ꓢꓴ ꓛꓲ ꓔꓲ ꓗꓪ ꓔꓬ ꓡꓳ꓾ ꓐꓰ꓾ ꓘꓳ ꓣꓴ ꓟꓶ ꓔꓬ_ ꓡꓳ꓿
	ꓐ-ꓗꓷ ꓬꓲ ꓒꓬꓱꓽ ꓟꓬ ꓠꓬ ꓪꓴ-ꓢ ꓔꓯ_ ꓐꓰ ꓡ_ ꓟ ꓠꓬꓲ ꓟꓳ ꓓꓴ ꓛꓲ ꓡꓯꓼ ꓑꓶꓸ ꓓꓴ ꓡꓬꓸ ꓔꓬ_ ꓡꓳ꓿ ꓬꓲ ꓠꓬ ꓠꓲꓺ ꓛꓵꓽ ꓟ ꓐꓵ ꓞꓶ ꓐꓽ ꓢꓽ꓾ ꓐꓬꓱꓼ ꓡꓱꓼ ꓡꓱꓼ ꓗꓹ ꓟ ꓪꓰ ꓜꓲꓽ ꓟꓵꓺ ꓐꓵ ꓞꓶ ꓤ_ ꓐꓰ ꓫꓵꓺ ꓒꓬꓱꓽ ꓙꓳ_ ꓟ ꓟꓲ ꓞꓶ ꓐꓽ ꓢꓽ ꓖꓪꓽ ꓔ_ ꓡꓳ꓿ ꓪ ꓔꓲ ꓕꓯ ꓢꓲ ꓟ ꓪ ꓔꓲ ꓒꓬꓱꓽ ꓕꓯ ꓗꓪ ꓬꓲ ꓙꓵꓻ ꓠꓲꓹ ꓔꓯ ꓢꓷ ꓙ ꓟꓳ ꓙ ꓬꓰ ꓪ_ ꓐꓰ ꓗꓹ ꓠꓬꓲ꓾ ꓬꓲ ꓗꓹ ꓛꓲ ꓠꓲꓹ ꓔꓯ ꓠꓬ ꓠꓲꓹ ꓫ ꓓꓴ ꓡꓰ ꓑꓲꓸ ꓡꓰ ꓝꓲ ꓟꓽ ꓐ ꓡ꓿ ꓬꓲ ꓪ ꓠꓬ ꓡ ꓞꓳ ꓮꓽ ꓟꓬꓹ ꓜꓲꓼ ꓔꓶꓸ ꓔꓯ ꓟꓳ ꓚꓬꓸ ꓡꓯꓼ ꓡꓯꓼ ꓫꓱꓽ ꓗꓳꓸ ꓩꓴ ꓡ ꓔꓬ_ ꓡꓳ꓿ ꓖꓳ ꓕꓯ ꓐ-ꓗꓷ ꓔꓯ ꓡꓳꓸ ꓟꓳ ꓢꓴ ꓡꓰ꓾ “ꓕꓱ ꓕꓲ ꓣꓳ ꓠꓬ ꓢꓲ ꓫꓬ ꓦꓲ ꓗꓪ ꓠꓬꓲꓸ ꓠꓸ ꓢꓲ꓾ ꓢꓲ ꓫꓬ_ ꓟ ꓫꓵꓽ ꓪꓴ ꓔꓯ ꓓꓵꓽ ꓙ ꓖꓪꓽ ꓠꓬꓲ ꓔꓬ ꓢꓴ ꓔꓯ ꓫꓱꓸ_ ꓡꓳ꓾” ꓐꓰ ꓐꓯ_ ꓡꓳ꓿

ꓡꓯ ꓐꓳ ꓔꓶ ꓓꓴ ꓕꓯ ꓢꓲ ꓗꓪ ꓟ ꓐ-ꓗꓷ

	ꓐ-ꓗꓷ ꓠꓬ ꓡꓯ ꓐꓳ ꓔꓶ ꓓꓴ ꓕꓯ ꓢꓲ ꓗꓪ ꓥꓳꓺ ꓞꓹ ꓕꓯ ꓥ_ ꓟꓲ꓾ ꓞꓳ ꓤ ꓐꓴ ꓔꓯ ꓮꓸ ꓔꓲꓸ ꓤ ꓫꓸ ꓕꓱ ꓠꓹ ꓟ ꓢꓯꓼ ꓕꓵꓼ ꓔꓬ ꓢꓰꓽ ꓡꓳ꓿ ꓖꓳ ꓡꓱ ꓥ_ ꓟꓲ ꓞꓳ ꓜꓴ ꓞꓳ ꓟꓯꓼ ꓘꓴꓻ ꓐꓵꓻ ꓢꓯꓼ_ ꓐꓰ ꓟꓯꓼ ꓒ ꓐꓴ ꓑꓳ (ꓡꓽ ꓛꓬꓴꓸ) ꓥꓸ ꓢꓯꓼ ꓑꓶ ꓓꓴ꓾ ꓬꓲ ꓐꓯ ꓘꓶ ꓔꓯ ꓮꓽ ꓟ_ ꓟꓲ ꓟꓽ ꓑ ꓙ꓿ ꓔꓷꓼ-ꓗꓴꓷꓼ ꓗꓪ ꓟ ꓟꓴꓺ ꓕꓲꓸ ꓦ ꓡꓱ ꓚꓱꓹ ꓧꓳꓽ ꓢꓴ ꓠꓬ ꓕꓱ ꓡꓱ ꓐꓰ ꓫꓵꓻ ꓘꓶꓽ ꓗꓪ ꓦꓰꓼ ꓞꓹ ꓔꓬ ꓢꓴ ꓕꓲ ꓣꓳ ꓡꓰ ꓚꓺ ꓟꓸ ꓖꓶ_ ꓟ ꓟꓸ ꓟꓲ ꓔꓯ ꓟꓽ ꓒꓵꓽ ꓟꓽ ꓚꓬ ꓬꓰ_ ꓡꓳ꓿ ꓬꓲ ꓕꓲ ꓣꓳ ꓔꓯ_ ꓡꓰꓽ ꓟꓽ ꓥ꓿ 1529 ꓘꓳꓼ ꓠꓯꓸꓼ ꓗꓪ ꓞꓳ ꓤ 1793 ꓣꓳ ꓔꓯ ꓥ_ ꓟꓲ ꓬꓲ ꓖꓳ ꓡꓱ ꓬꓰ_ ꓡꓳ꓿ ꓐ-ꓗꓷ ꓫꓵꓻ ꓟꓳ ꓔꓯ ꓠꓬ ꓮꓸ ꓔꓳꓸ ꓗꓪ ꓛꓴꓻ ꓗꓷ_ ꓡꓳ꓿
	ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓟꓸ ꓟꓲ ꓚꓺ ꓢꓴ ꓟꓸ ꓒ ꓐꓴ ꓠꓬ꓾ ꓠꓱꓸ ꓐꓯ ꓟꓵꓽ ꓗꓪ ꓓꓳꓺ ꓙꓰ_ ꓡꓳ꓿ ꓡꓯ-ꓒꓲ-ꓐ ꓠꓬ ꓙꓬ-ꓟꓶ-ꓠꓲ ꓗꓪ ꓓꓳ ꓙꓰ ꓢꓲ꓾ ꓩ-ꓤꓷ ꓠꓬ ꓔꓷꓼ-ꓗꓴꓷꓼ ꓐꓶ ꓓꓳ ꓔꓯ ꓟꓳꓸ ꓗꓪ ꓟ ꓬꓲꓸ ꓦꓵꓻ ꓖꓴ ꓟꓵꓽ ꓗꓪ ꓬꓲꓼ ꓙꓰ_ ꓡꓳ꓿ ꓞꓲꓼ ꓣꓳ_ ꓕꓯ ꓬꓲ ꓔꓬꓹ ꓗꓷ ꓟ ꓦꓲꓻ ꓗꓪ ꓔꓬ ꓢꓲ ꓟꓸ ꓟꓲ ꓚꓺ ꓟꓸ ꓖꓶ_ ꓕꓯ꓾ ꓬꓲ ꓔꓯ ꓠꓺ ꓠꓹ ꓢꓴ ꓞꓳ ꓤ ꓙꓳ_ ꓥ_ ꓟꓲ꓾ ꓗꓴꓷꓼ ꓙꓵꓽ ꓢꓴ ꓡꓰ ꓬꓲ ꓔꓯ ꓖꓳ ꓗꓪ ꓐꓰ ꓖꓼ ꓓꓳ ꓗꓷ_ ꓡꓳ꓿ ꓬꓲ ꓠꓬ ꓕꓲꓽ ꓘꓹ ꓓꓵꓽ ꓕꓲ ꓘꓹ ꓓꓳ ꓢꓲ꓾ ꓞꓳ ꓦꓲꓻ ꓗꓪ ꓟꓸ ꓟꓲ ꓚꓺ ꓟꓸ ꓖꓶ_ ꓡꓳ꓿ ꓞꓲꓼ ꓣꓳ_ ꓕꓯ ꓬꓲ ꓡꓳꓺ ꓖꓪꓺ ꓗꓳꓸ ꓡ ꓗꓷ ꓟ ꓭ ꓛꓲ ꓪꓽ ꓚꓲ_ ꓐꓰ ꓡꓲ ꓛꓲ ꓗꓪ ꓠꓽ ꓔꓬ ꓢꓲ꓾ ꓫꓵꓸ ꓟꓲ ꓪꓽ ꓓꓰꓺ ꓗꓪ ꓕꓲ ꓣꓳ ꓔꓵꓸꓼ ꓟꓶ ꓫꓵ ꓫꓵ ꓔꓬ ꓗꓷ_ ꓡꓳ꓿
	ꓝꓲ ꓓꓴ ꓐꓴ ꓦꓬ ꓠꓬꓲ ꓗꓪ ꓟ_ ꓡꓰ ꓐꓰ ꓗꓸ ꓧꓪꓺ_ ꓟ ꓠꓬ “ꓶꓼ ꓓꓳꓽ ꓫꓱꓹ ꓓꓳꓽ ꓔꓯ ꓟꓽ ꓗꓽ ꓬꓯꓼ ꓗꓷ꓾ ꓪ ꓜꓲ ꓛꓵꓽ ꓔꓴꓺ ꓚꓱꓹ ꓒꓬꓱꓼ ꓡ_ ꓡꓳ꓿” ꓡꓲ 1ꓽ12꓿ ꓑꓰ-ꓬꓲ-ꓢꓶꓽ ꓐꓰ ꓟꓲ-ꓳ'-ꓜꓶ ꓗꓪ ꓐꓰ ꓖꓼ ꓓꓳ ꓪ ꓡꓰ ꓢꓲ꓾ ꓕꓲꓽ ꓟꓵ ꓕꓲ ꓟꓵ ꓗꓪ ꓧꓹ ꓒꓬꓱꓺ ꓙꓰ ꓢꓴ ꓐꓴ ꓠꓬ꓾ ꓟꓵꓽ ꓚꓳꓺ ꓢꓲ ꓶꓼ ꓓꓳ ꓫꓱꓹ ꓓꓳ ꓔꓯ ꓚꓺ ꓒꓬꓱꓺ_ ꓡꓳ꓿ ꓝꓲ 8ꓽ4꓿ ꓕꓱ ꓡꓱ ꓐꓰ ꓔꓷꓼ-ꓗꓴꓷꓼ ꓶꓽ ꓤ ꓟꓵꓽ ꓗꓪ ꓶꓼ ꓓꓳ ꓛꓲ ꓡꓯꓼ ꓣꓳꓺ ꓖꓶ ꓛꓲ ꓬꓰ_ ꓡꓳ꓿

ꓗꓷ-ꓡ-ꓪꓰ (CALVIN) ꓔꓯ ꓪꓴ-ꓢ ꓡꓰ ꓢꓲꓺ ꓚꓰꓸ_ ꓟ

	ꓑꓰ-ꓬꓲ-ꓢꓶꓽ ꓡꓳ ꓒꓱ ꓢꓳꓺ ꓦꓲ ꓕꓲ ꓟ ꓗꓪ꓾ ꓫꓱꓹ ꓙꓲꓻ ꓢꓲ ꓕꓳ ꓶ ꓓꓻ ꓢꓴ_ ꓐꓰ ꓪꓴ-ꓢ ꓔꓯ ꓙꓳꓺ ꓒꓵꓽ ꓢꓲ ꓕꓶꓻ ꓕꓶꓻ_ ꓐꓰ ꓦꓰꓼ ꓔꓬ ꓢꓴ ꓞꓳ ꓡꓱ ꓤ ꓕꓲ ꓣꓳ ꓙꓳ_ ꓡꓳ꓿ ꓬꓲ ꓔꓯ ꓙꓳ_ ꓟ ꓙ ꓜꓲꓼ ꓠꓲꓹ ꓢꓷꓸ ꓠꓲꓹ_ ꓐꓰ ꓬꓲ ꓣꓱꓽ ꓬꓰ_ ꓟ ꓠꓬ꓾ ꓢꓳ ꓦꓲ ꓟꓬꓱꓺ ꓓꓳꓽ ꓒꓬꓱꓼ ꓡ_ ꓡꓳ꓿ ꓕꓲ ꓠꓬꓲ ꓙꓳ_ ꓕꓯ ꓬꓳ-ꓦ ꓗꓷ-ꓡ-ꓪꓰ ꓠꓬ ꓬꓲ ꓪ ꓘꓴ ꓜꓲ ꓞꓳ ꓔꓯ ꓮꓽ ꓘꓶꓸ ꓔꓺ ꓙ ꓐ ꓡ ꓢꓴ ꓕꓲ ꓣꓳ ꓒꓬꓱꓼ ꓡ_ ꓥꓳ꓾ ꓐꓰ ꓬꓲ ꓪ ꓦ ꓡꓱ ꓐꓳ ꓔ_ ꓡꓳ꓿
	ꓖꓳ ꓡꓱ ꓥ_ ꓟꓲ ꓪꓴ-ꓢ ꓔꓯ ꓐꓰ ꓡ_ ꓟ ꓠꓬꓲ ꓟꓳ ꓓꓴ ꓠꓬ ꓗꓷ-ꓡ-ꓪꓰ ꓔꓯ ꓑꓲꓸ ꓞꓹ_ ꓟ ꓕꓳ ꓶ ꓢꓳꓺ ꓠꓲꓹ ꓫꓵ_ ꓟ ꓗꓽ ꓔ ꓓꓴ ꓚꓬꓹ_ ꓐꓰ꓾ ꓥꓳꓽ ꓡꓰ_ ꓟ ꓙꓵꓻ ꓚꓱꓹ ꓚꓬꓹ ꓔꓯ ꓗꓸ ꓙ ꓙꓰ_ ꓡꓳ꓿ ꓬꓲ_ ꓐꓰ ꓠꓬꓲꓽ ꓫꓵꓸ ꓜꓳꓽ_ ꓟ ꓳ-ꓡꓲ-ꓪꓰ-ꓔ ꓠꓬ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓢꓴ_ ꓐꓰ ꓙ ꓡꓯ ꓘꓳ ꓔ ꓢꓴ ꓥ ꓢꓲ꓾ ꓬꓲ ꓪ ꓠꓬꓲꓽ ꓫꓵꓸ ꓢꓴ ꓠꓬ ꓙꓲ-ꓢꓴ ꓢꓲꓺ ꓤ ꓐꓴ ꓔꓯ ꓗꓸ ꓧꓪꓺ ꓔꓬ ꓟ ꓫꓵꓽ ꓪꓴ ꓙ ꓖꓴ ꓖꓪ ꓙꓱ ꓡꓯ ꓘꓳ_ ꓡꓳ꓿ “ꓟꓲ ꓠꓯ ꓕꓯ ꓢꓲ ꓗꓪ ꓦ ꓡꓱ ꓚꓱꓹ ꓓꓽ ꓟ ꓠꓬꓲꓽ ꓫꓵꓽ_ ꓡꓰꓽ ꓙꓳ_ ꓡꓳ꓿ ꓕꓲ ꓟ ꓠꓬ ꓞꓳ ꓤ ꓐꓴ ꓡꓰ ꓚꓰꓼ ꓓꓳ ꓡ_ ꓟ ꓦ ꓡꓱ ꓚꓱꓹ ꓥ ꓡꓳ꓿ ꓖꓳ ꓟ ꓠꓬ ꓙꓲꓻ_ ꓟ ꓟꓬꓱꓽ ꓬꓰ ꓢꓲ ꓙꓵꓽ ꓗꓺ ꓛꓳ ꓫꓱꓽ_ ꓟ ꓦ ꓡꓱ ꓚꓱꓹ ꓥꓳ꓿ ꓝꓮꓲ ꓕꓲ ꓟ ꓠꓬ ꓢꓲ ꓫꓬ ꓕꓳ ꓶ ꓗꓪ ꓓꓯꓹ_ ꓟ ꓦ ꓡꓱ ꓚꓱꓹ ꓥ ꓡꓳ꓿ ꓦ ꓡꓱ ꓚꓱꓹ ꓕꓱ ꓕꓲ ꓟ ꓗꓪ ꓠꓬ꓾ ꓪꓴ-ꓢ ꓡꓰ ꓣꓱꓽ ꓛꓰ ꓗꓪ ꓐꓰ ꓖꓶ_ ꓟ ꓕꓲ ꓞꓲꓼ ꓕꓲ ꓑ ꓟ ꓢꓯꓼ ꓟꓬ ꓔꓯ_ ꓡꓰꓽ ꓥꓳ ꓡꓳꓸ ꓠꓹ ꓟ ꓟꓸ ꓖꓶ ꓔ_ ꓡꓳ꓾” ꓐꓰ꓾ ꓑ-ꓣꓳ-ꓔꓰ-ꓢꓶꓽ-ꓔꓯ ꓒꓬꓱꓼ ꓡ ꓗꓷ ꓟ ꓳ-ꓡꓲ-ꓪꓰ-ꓔ ꓡꓰ ꓐꓯ_ ꓡꓳ꓿
	“ꓥꓪ ꓠꓬ ꓙꓵꓻ ꓚꓱꓹ ꓬꓲ ꓫꓵꓼ ꓔꓯ ꓟꓽ ꓘꓳ ꓣꓴ꓿ ꓥꓪ ꓕꓲ ꓤꓶꓻ ꓗꓪ ꓥꓪ ꓣꓱꓽ ꓬꓰ ꓗꓷ ꓟ ꓠꓬ ꓟꓽ ꓜꓳꓽ꓾ ꓐꓰ ꓠꓴ ꓓꓵꓽ ꓙ_ ꓡ?” ꓐꓰ꓾ ꓗꓷ-ꓡ-ꓪꓰ ꓡꓰ ꓠ ꓠꓬꓲ ꓗꓷ ꓕꓯ꓾ ꓦꓲꓻ ꓗꓳꓹ ꓗꓪ ꓓꓵꓽ ꓙꓰ ꓢꓲ ꓬꓲ ꓮꓸ ꓬꓲꓼ ꓐꓯ ꓘꓶ ꓔꓯ ꓬꓲ ꓜꓶ ꓓꓵ ꓙ ꓠꓬꓲ_ ꓡꓳ꓿ ꓢꓲ ꓫꓬ ꓙꓲ ꓫꓬ_ ꓟ ꓪꓴ-ꓢ ꓟꓲ ꓙꓬ ꓗꓪ ꓬꓲ ꓐꓱ ꓶ ꓜꓲꓽ ꓟꓳꓽ ꓟꓽ ꓙꓳ ꓟ_ ꓡꓰ ꓐꓰ ꓬꓲ ꓘꓳ ꓣꓴ ꓟꓶ_ ꓡꓳ꓿ ꓙꓲꓻ_ ꓟ ꓟꓬꓱꓽ_ ꓐꓰ ꓢꓲ ꓫꓬ ꓦꓲ ꓗꓪ ꓣꓱꓽ ꓬꓰ_ ꓟ ꓣꓱꓽ ꓟꓬꓱꓽ ꓠꓬ꓾ ꓝꓴꓲꓹ ꓖ ꓖꓶ ꓠꓹ ꓟ ꓢꓯꓼ ꓪꓽ ꓟꓽ ꓙꓳ꓿ ꓒꓳꓹ ꓒꓶꓽ ꓪꓴꓸ ꓓꓵ ꓣꓱꓽ ꓢꓴ ꓟꓲ ꓙꓬ ꓗꓪ ꓖꓶꓻ ꓬꓲꓼ_ ꓟ_ ꓐꓰ ꓫ ꓜꓲꓽ ꓢꓲ ꓗꓺ ꓫꓵꓺ ꓛꓳ ꓫꓱꓽ_ ꓟ ꓥ_ ꓟꓲ꓾ ꓟꓲ ꓠꓯ ꓞꓳ ꓤ ꓐꓴ ꓔꓯ ꓪꓴ-ꓢ_ ꓐꓰ ꓧꓳꓹ ꓡꓰ ꓝꓲ ꓟꓽ ꓐ ꓡ꓿

ꓮ ꓔꓳꓸ ꓡꓰ ꓛꓴꓻ ꓢꓰꓼ ꓔꓬ ꓟ ꓔꓯ ꓡꓳꓸ ꓟꓳ_ ꓟ

	ꓕꓲ ꓧꓪꓹ ꓙꓳ_ ꓕꓯ ꓑ ꓫꓬ ꓢꓲꓹ ꓪꓰ ꓐꓱꓺ ꓗꓪ ꓦ ꓡꓱ ꓚꓱꓹ ꓥꓳꓽ ꓡꓰ ꓢꓴ ꓕꓲ ꓣꓳ ꓔꓯ ꓮꓸ ꓔꓳꓸ ꓡꓰ ꓛꓴꓻ ꓢꓰꓼ ꓔꓬ ꓟ ꓔꓯ ꓗꓷ-ꓡ-ꓪꓰ ꓡꓳꓸ ꓟꓳ_ ꓡꓳ꓿ ꓮꓽ ꓘꓶꓸ ꓘꓶꓻ ꓙꓵꓻ ꓢꓲ ꓢꓰꓼ ꓗꓷ_ ꓐꓰ ꓬꓰ ꓔꓬ ꓕꓯ ꓥ_ ꓟꓲ꓾ ꓡ ꓞꓳ ꓖꓳ ꓕꓲ ꓣꓳ ꓠꓬ ꓬꓲ ꓙꓵꓻ ꓠꓲꓹ_ ꓐꓰ ꓬꓲ ꓠꓲꓹ ꓪꓴꓽ ꓠꓲꓹ ꓕꓶꓻ_ ꓟ ꓔꓯ ꓟꓳꓸ ꓖꓶ ꓔꓬ_ ꓡꓳ꓿ ꓖꓳ ꓟ ꓔꓯ ꓗꓷ-ꓡ-ꓪꓰ ꓡꓳꓸ ꓟꓳ ꓗꓷ ꓕꓯ꓾ ꓬꓲ ꓠꓬ ꓬꓲ ꓚꓲ ꓛꓬ ꓔꓳꓹ ꓜꓳꓽ ꓗꓳꓸ ꓡ_ ꓟ ꓫ ꓙꓵꓻ ꓓꓴ_ ꓐꓰ ꓔꓯꓺ ꓠꓬꓲ_ ꓡꓳ꓿ “ꓙꓵꓻ ꓚꓱꓹ ꓥꓳꓽ ꓡꓰ ꓢꓴ ꓖꓳ ꓕꓲ ꓣꓳ ꓠꓬ ꓬꓲ ꓪ ꓙꓵꓻ ꓠꓲꓹ ꓔꓯ ꓢꓲ ꓫꓬ ꓕꓳ ꓶ ꓕꓯ ꓢꓲ ꓗꓪ ꓬꓲ ꓚꓰꓺ ꓔꓶꓺ ꓔ ꓟ ꓔꓯ ꓗꓷ-ꓡ-ꓪꓰ ꓢꓷ ꓡꓰ ꓠꓬꓲ꓾ ꓬꓲ ꓪ ꓗꓹ ꓛꓲꓽ ꓠꓲꓹ ꓬꓲꓸ ꓚꓰꓺ ꓔꓯ ꓧꓪꓺ ꓟꓰꓹ ꓠꓬꓲ ꓠꓹ ꓟ ꓐꓱ ꓶ ꓢꓲ ꓫꓬ ꓕꓳ ꓶ ꓔꓯ ꓢꓳꓺ ꓣꓴ ꓠꓹ ꓟ ꓓꓵꓽ ꓙ ꓞꓷꓹ ꓗꓷ_ ꓡꓳ꓿
	ꓢꓲ ꓫꓬ ꓕꓳ ꓶ ꓗꓪ ꓙꓲ-ꓢꓴ ꓔꓯ ꓬꓲꓸ ꓡꓳꓸ ꓟꓳ ꓡꓰ_ ꓡꓳ꓿ ꓖꓳ ꓕꓯ ꓬꓲ ꓡꓰ “ꓳ ꓐꓹ ꓐ ꓪꓴ-ꓢꓻꓳ꓾ ꓙꓲ-ꓢꓴ ꓫꓵꓻ ꓙ_ ꓟ ꓡꓰ ꓠꓴ ꓦꓶꓻ ꓠꓲꓹ ꓔꓯ ꓠꓽ ꓡꓰ ꓝꓲ_ ꓡꓳ꓿ ꓬꓲ ꓫꓵꓽ ꓡꓰ ꓥꓪ ꓟꓽ ꓙꓲ ꓫꓬ ꓟ ꓔꓯ ꓞꓲꓽ ꓗꓷꓳ꓿ ꓡꓯ ꓐꓳ ꓔꓶ ꓓꓴ ꓗꓪ ꓥꓪ ꓟꓯꓻ ꓠ ꓗꓹ ꓟ ꓙꓱꓽ ꓘꓶꓽ ꓔꓯ ꓟꓯꓻ ꓗꓷ ꓢꓲ꓾ ꓫꓵꓻ ꓙ_ ꓟ ꓗꓪ ꓐꓰ ꓥꓪ ꓝꓴꓲꓹ ꓔꓯ ꓣꓴ ꓦ ꓗꓷꓳ꓿ ꓬꓰ-ꓢꓴ ꓙꓲ-ꓢꓴ ꓬꓰ ꓗꓷ_ ꓟ ꓙꓲꓻ_ ꓟ ꓟꓬꓱꓽ ꓡꓰꓽ ꓟꓽ ꓥ ꓠꓬ꓾ ꓠꓱꓸ ꓐꓯ ꓙꓲꓻ_ ꓟ ꓟꓬꓱꓽ ꓔꓯ ꓥꓪ ꓠꓲꓹ ꓜꓳꓺ ꓗꓴꓸ ꓡ ꓠꓹ ꓟ꓾ ꓥꓪ ꓠꓲꓹ ꓟ ꓔꓯ ꓗꓸ ꓧꓪꓸ ꓛꓲ ꓖꓶ ꓡꓯ꓾” ꓐꓰ ꓐꓯ ꓢꓲ꓾ ꓟꓬ ꓐꓲ ꓓꓳ ꓢꓲ ꓠꓬꓲ ꓪꓴ-ꓢ ꓔꓯ ꓓꓰꓽ_ ꓡꓳ꓿
	ꓮ ꓟꓶ ꓬꓲ ꓠꓽ ꓶꓼ ꓓꓳꓽ ꓟꓬꓱꓽ ꓐꓱ ꓶ ꓚꓲ ꓛꓬ ꓕꓲ ꓤꓶꓻ ꓡꓱꓸꓼ ꓔꓲꓺ ꓖꓶ ꓡꓯꓼ ꓙꓱ ꓠꓹ ꓟ ꓓꓵꓽ ꓙ ꓞꓷꓹ_ ꓗꓷꓳ꓿ ꓮ ꓕꓯ ꓕꓯ ꓬꓲ ꓠꓬ ꓙꓳꓺ ꓗꓴꓸ ꓢꓴ ꓕꓲ ꓣꓳ ꓥ ꓢꓲ꓾ ꓕꓳ ꓶ ꓢꓳꓺ_ ꓟ ꓕꓲꓽ ꓫꓵꓽ ꓔꓯ_ ꓡꓰꓽ ꓠꓲꓹ ꓥꓳꓺ ꓢꓴ ꓕꓲ ꓣꓳ ꓥ ꓥ_ ꓟꓲ꓾ ꓬꓲ ꓛꓳ ꓒꓯꓹ ꓐꓴ ꓡꓰ ꓢꓯꓼ ꓖꓶ_ ꓟ ꓗꓪ ꓐꓰ ꓟꓸ ꓟꓲꓽ ꓚꓺ ꓒ ꓕꓲ ꓣꓳ ꓬꓰ ꓠꓹ ꓟ ꓠꓲꓹ ꓧꓳꓹ ꓗꓷ_ ꓡꓳ꓿ ꓬꓲ ꓚꓺ ꓟꓸ ꓖꓶ_ ꓟ ꓟꓸ ꓟꓲꓽ ꓠꓬ ꓟꓲ ꓠꓯ ꓔꓯ ꓢꓰꓺ ꓡꓰ ꓝꓲ_ ꓟ ꓚꓵꓸ ꓬꓲꓻ_ ꓡꓰ ꓐꓰ ꓗꓹ_ ꓡꓳ꓿ ꓮ ꓟꓶ ꓬꓲ ꓠꓬ ꓶꓼ ꓓꓳꓽ ꓫꓱꓹ ꓓꓳꓽ ꓔꓯ ꓠꓲꓹ ꓥꓳꓺ ꓢꓲ꓾ ꓪꓴ-ꓢ ꓚꓳꓺ ꓑ ꓐꓴ ꓔꓯ ꓔꓺ ꓙ ꓢꓴ ꓪ ꓔꓲꓸ ꓮꓸ ꓟꓲꓽ ꓟ-ꓖꓶ-ꓤꓷ ꓙꓵꓽ ꓔꓬ ꓟ ꓡꓳ ꓒꓱ ꓕꓲ ꓟ ꓗꓪ ꓔꓬ_ ꓡꓳ꓿ ꓗꓷ-ꓡ-ꓪꓰ ꓠꓬ ꓞꓳ ꓦꓲꓻ ꓗꓪ ꓶꓼ ꓓꓳꓽ ꓚꓺ ꓢꓲ꓾ ꓪꓴ-ꓢ ꓟꓬꓱꓽ ꓣꓱꓽ ꓢꓴ ꓪꓴꓸ ꓔꓴ_ ꓡꓳ꓿ ꓬꓲ ꓚꓺ ꓟꓸ ꓖꓶ_ ꓟ ꓟꓸ ꓟꓲ ꓔꓯ ꓑ ꓙ ꓢꓴ ꓠꓬ ꓠꓱꓸ ꓐꓯ ꓢꓴ ꓔꓯ ꓕꓲꓽ ꓝ ꓑꓯꓹ ꓖꓶ_ ꓡꓳ꓿ ꓔꓱꓹ ꓚꓵꓺ_ ꓟ ꓟꓸ ꓟꓲ ꓔꓯ ꓠꓲꓹ ꓪꓴꓽ ꓪꓴꓽ_ ꓐꓰ ꓢꓷ ꓙ ꓟꓳ ꓙ ꓠ ꓗ_ ꓟ ꓘꓴ ꓜꓲꓼ ꓞꓳ ꓐꓴ ꓐꓱ ꓶ꓾ ꓬꓲ ꓠꓬ ꓕꓶꓻ ꓕꓶꓻ_ ꓐꓰ ꓟꓬꓱꓽ ꓬꓰ_ ꓡꓳ꓿ ꓑꓰ-ꓬꓲ-ꓢꓶꓽ ꓡꓳ ꓒꓱ ꓗꓪ ꓶꓼ ꓓꓳꓽ ꓫꓱꓹ ꓓꓳꓽ ꓔꓯ ꓚꓺ ꓟꓸ ꓖꓶ ꓠꓹ ꓟ ꓐꓱ ꓶ ꓘꓴꓻ ꓔ ꓟ ꓙꓳ_ ꓡꓳ꓿ ꓡꓯ-ꓒꓲ-ꓐ ꓐꓰ ꓩ-ꓤꓷ ꓠꓬ ꓘꓴ_ ꓟ ꓔꓯ ꓮꓽ ꓟꓬꓹ ꓧꓪꓹ ꓗꓪ ꓟꓽ ꓓꓽ ꓔꓳꓹ ꓗꓷ ꓥ_ ꓟꓲ꓾ ꓮ ꓟꓶ ꓡꓳ ꓒꓱ ꓗꓪ ꓟ ꓞꓳ ꓤ ꓮꓽ ꓟꓬꓹ ꓔꓯ ꓶꓼ ꓓꓳꓽ ꓚꓺ ꓟꓸ ꓖꓶ ꓪ ꓓꓻ_ ꓟ ꓝꓲ ꓕꓲ ꓟ ꓓꓳ ꓡ_ ꓡꓳ꓿ ꓪ ꓔꓲ ꓠꓬ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓢꓴ ꓔꓯ ꓔꓳꓹ ꓢꓲ꓾ ꓣꓳ-ꓟ ꓘꓴ ꓜꓲ ꓞꓳ ꓔꓯ ꓔꓳꓼ꓾ ꓐꓰ ꓠꓷꓼ ꓡꓰ ꓟ ꓟꓽ ꓥ ꓢꓰꓽ꓿ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓢꓴ ꓐꓴ ꓙꓵꓻ ꓚꓱꓹ ꓔꓯ ꓑꓰ-ꓬꓲ-ꓢꓶꓽ ꓡꓳ ꓒꓱ ꓗꓪ ꓚꓺ ꓟꓸ ꓖꓶ ꓛꓺ_ ꓡꓳ꓾ ꓐꓰ ꓓꓵ ꓙ ꓢꓲ꓾ ꓑ-ꓣꓳ-ꓔꓰ-ꓢꓶ-ꓔꓯ ꓟꓸ ꓒ ꓐꓴ ꓔꓯ ꓪ ꓘꓴ ꓦꓲ ꓗꓪ ꓟꓸ ꓟꓲ ꓚꓺ ꓖꓶ ꓡ ꓠꓹ ꓟ ꓪ ꓔꓲ ꓮꓸ ꓟꓲꓽ ꓟ-ꓖꓶ-ꓤꓷ ꓡꓰ ꓕꓵꓼ ꓪ ꓖꓶ_ ꓡꓳ꓿ ꓒꓳꓹ ꓒꓶꓽ ꓐꓴ ꓡꓰ ꓗꓽ ꓔ ꓟ ꓶꓼ ꓓꓳꓽ ꓫꓱꓹ ꓓꓳꓽ ꓔꓯ ꓚꓺ ꓟꓸ ꓖꓶ ꓠꓹ ꓟ꓾ ꓪ ꓔꓲ ꓮꓸ ꓟꓲꓽ ꓡꓰ ꓪ ꓔꓲ ꓙ ꓗꓺ ꓘꓶꓽ ꓒꓴꓺ ꓖꓶ_ ꓡꓳ꓿ ꓕꓲ ꓠꓬꓲ ꓗꓪ ꓟꓸ ꓟꓲ ꓕꓲ ꓚꓱꓹ꓾ ꓐꓰ ꓚꓺ ꓟꓸ ꓖꓶ ꓠ ꓗꓹ ꓟ ꓑꓶ ꓓꓴ꓾ ꓟꓸ ꓟꓲ ꓠꓺ ꓠꓹ ꓡ ꓠꓹ ꓟ꓾ ꓑ ꓫꓬ ꓐꓴ ꓔꓯ ꓘꓴꓻ ꓔ_ ꓡꓳ꓿ ꓕꓲ ꓠꓬꓲ ꓡꓰ ꓕꓲ ꓠꓬꓲ ꓗꓪ ꓞꓳ ꓤ ꓬꓲꓸ ꓔꓴꓺ ꓣꓳ ꓠꓬ ꓟꓸ ꓟꓲ ꓠꓺ ꓠꓹ ꓡ_ ꓡꓳ꓿
	ꓪ ꓔꓲ ꓡꓰ ꓑꓰ-ꓬꓲ-ꓢꓶꓽ ꓡꓳ ꓒꓱ ꓗꓪ ꓟ ꓪꓽ ꓘꓴ ꓦꓲ ꓠꓬꓲꓽ ꓟ ꓔꓯ ꓒꓴꓺ ꓖꓶ ꓗꓷ ꓕꓯ꓾ ꓪꓴ-ꓢ ꓐꓯ ꓘꓶ ꓑꓶ ꓓꓴ ꓧꓶꓸ ꓕꓯ ꓟ ꓢꓶꓸ ꓟꓽ ꓞꓲ ꓞꓳ ꓤ ꓮꓽ ꓟꓬꓹ ꓓꓵ ꓙ ꓒꓳꓹ ꓬꓲꓼ ꓡ_ ꓡꓳ꓿ ꓡꓷꓻ ꓖꓪ ꓡꓶꓽ_ ꓟ꓾ ꓗꓹ ꓛꓲ ꓓꓴ ꓧꓪꓺ_ ꓟ꓾ ꓢꓯꓼ ꓡꓯ ꓘꓳ_ ꓟ_ ꓐꓰ ꓐꓴꓻ_ ꓟ ꓛꓵꓽ_ ꓟ ꓬꓲꓸ ꓫꓱꓹ ꓔꓲ ꓫꓵꓺ꓾ ꓚꓲ ꓛꓬ ꓔꓯ ꓙꓵꓽ ꓘꓴ_ ꓟ꓾ ꓢꓲ ꓫꓬ_ ꓟ꓾ ꓢꓲꓺ ꓡꓲ_ ꓟ_ ꓐꓰ ꓟꓬꓱꓽ ꓬꓰ ꓢꓯꓼ ꓕꓵꓼ_ ꓟ ꓬꓲꓸ ꓫꓱꓹ ꓙꓳ ꓡ ꓔꓬ_ ꓡꓳ꓿ ꓡ ꓞꓳ ꓮꓽ ꓟꓬꓹ ꓠꓬ ꓶꓼ ꓓꓳꓽ ꓫꓱꓹ ꓓꓳꓽ ꓔꓯ ꓘꓳ ꓣꓴ ꓗꓷ ꓥ_ ꓟꓲ꓾ ꓟꓬꓽ ꓐꓱ ꓢꓴ ꓠꓽ ꓶꓼ ꓓꓳꓽ ꓔꓯ ꓟꓽ ꓘꓳ ꓣꓴ ꓢꓰꓽ꓿ ꓖꓳ ꓟ ꓑꓶ ꓓꓴ ꓒꓳꓹ ꓒꓶꓽ ꓪꓴꓸ ꓓꓵ ꓣꓱꓽ ꓢꓴ ꓐꓴ ꓔꓴꓺ ꓡ ꓢꓲ꓾ ꓡꓯ ꓐꓳ ꓔꓶ ꓓꓴ ꓮꓽ ꓟꓬꓹ ꓥꓸ ꓔꓳꓹ ꓗꓷ_ ꓡꓳ꓿ 
	ꓗꓷ-ꓡ-ꓪꓰ ꓠꓬ ꓑꓰ-ꓬꓲ-ꓢꓶꓽ ꓗꓪ ꓔꓬ ꓢꓰꓽ ꓡꓳ꓿ ꓙꓵꓽ ꓪ ꓙꓳ ꓢꓴ ꓐꓴ ꓠꓬ ꓬꓲ ꓔꓯ ꓮꓸ ꓔꓳꓸ ꓛꓴꓻ ꓢꓰꓼ ꓠꓹ ꓟ ꓓꓵ ꓙ ꓞꓷꓹ ꓔ_ ꓡꓳ꓿ ꓬꓲ ꓔꓯ ꓣꓴ ꓠꓹ ꓟ ꓙꓵꓽ ꓪ ꓙꓳ ꓢꓴ ꓐꓴ ꓛꓲ ꓡ ꓔꓬ ꓟ ꓙ ꓖꓴ ꓬꓲ ꓛꓳ ꓒꓯꓹ ꓐꓴ ꓡꓰ ꓬꓲ ꓔꓬ ꓟ ꓗꓪ ꓡ ꓢꓲ ꓠꓯꓼ ꓠꓯꓼ ꓐꓯ ꓖꓶ ꓗꓷ ꓥ_ ꓟꓲ꓾ ꓬꓲ ꓠꓬ ꓬꓲ ꓚꓲ ꓛꓬ ꓔꓯ ꓙꓲꓻ ꓣꓴꓽ ꓓꓴ ꓔꓳꓹ ꓜꓳꓽ ꓡ_ ꓥꓳ꓾ ꓐꓰ ꓟꓽ ꓓꓵ ꓙ ꓔꓬ꓿ ꓖꓳ ꓕꓲ ꓑꓹ ꓗꓪ ꓗ ꓘꓶ ꓲ'_ ꓟ ꓢꓯꓼ ꓐ ꓙ_ ꓡꓳ꓿ ꓬꓲ ꓛꓳ ꓒꓯꓹ ꓕꓲ ꓐꓱ ꓠꓬ ꓬꓲ ꓔꓯ ꓠꓬꓲ ꓟꓳ ꓓꓴ ꓘꓴ ꓗꓪ ꓐꓰ ꓩꓴ ꓬꓯꓼ ꓗꓷ ꓠꓹ ꓟ ꓢꓯꓼ ꓕꓵꓼ ꓔꓬ ꓕꓯ꓾ ꓝꓮꓲ ꓕꓲ ꓐꓱ ꓠꓬ ꓙꓵꓽ ꓪ ꓙꓳ ꓢꓴ ꓐꓴ ꓔꓯ ꓗ ꓘꓶꓽ ꓟꓶ ꓫꓵ ꓡꓰ ꓝꓲ_ ꓡꓳ꓿ ꓖꓳ ꓗ ꓠꓯ ꓗꓷ-ꓪꓰ ꓠꓬ ꓬꓲ_ ꓐꓰ ꓢꓷ ꓡꓯ ꓘꓳ_ ꓟ ꓪꓽ ꓖꓼ ꓜꓴ ꓕꓲ ꓦꓲꓻ ꓘꓴꓽ ꓕꓲ ꓟ ꓗꓪ ꓓꓵꓽ ꓙꓰ_ ꓡꓳ꓿ ꓬꓲ ꓠꓬ ꓟꓬꓱꓽ ꓬꓰ ꓜꓽ ꓢꓴ ꓶꓼ ꓖꓪꓽ ꓖꓪꓽ ꓢꓲ꓾ ꓮꓽ ꓖꓳꓻ ꓑꓬꓱꓸ ꓔ ꓢꓲ ꓠꓬꓲ꓾ ꓖꓴ ꓟꓶꓸ ꓔꓯ ꓟꓳ ꓬꓯꓼ ꓙꓰ ꓗꓷ ꓕꓯ꓾ ꓟ-ꓖꓶ-ꓤꓷ ꓙꓵꓽ_ ꓟ ꓟꓵꓽ ꓗꓪ ꓮꓸ ꓫꓵꓽ ꓟꓽ ꓘꓳ ꓟꓽ ꓟꓳ ꓓꓵ ꓛꓲ ꓬꓰ ꓢꓲ꓾ ꓖꓳ ꓗꓪ ꓔꓬ_ ꓡꓳ꓿
	ꓗꓷ-ꓡ-ꓪꓰ ꓠꓬ ꓟꓬꓱꓽ ꓟꓽ ꓬꓰ ꓬꓰ ꓟꓶ ꓤ ꓔꓬꓹ ꓟꓽ ꓗꓴꓸ꓿ ꓕꓳꓽ ꓥꓳꓽ ꓖꓳ ꓟ ꓠꓽ ꓡꓰ ꓟꓶ ꓕꓯ꓾ ꓬꓲ ꓠꓬ ꓬꓲ ꓕꓲ ꓜꓴ ꓟ ꓙꓵꓻ ꓚꓱꓹ ꓔꓯ ꓘꓳ ꓣꓴ ꓔ ꓟ ꓑꓳ-ꓔꓲ-ꓬ ꓟꓵꓽ ꓗꓪ ꓙꓰ_ ꓡꓳ꓿ ꓞꓳ ꓙꓳ ꓕꓲꓸ ꓮꓽ ꓟꓬꓹ ꓔꓱꓹ ꓗꓪ ꓟ ꓞꓳ ꓤ ꓐꓴ ꓠꓬ ꓶꓼ ꓓꓳꓽ ꓫꓱꓹ ꓓꓳꓽ ꓔꓯ ꓠꓲꓹ ꓒꓴ ꓒꓴ_ ꓐꓰ ꓠꓺ ꓠꓹ ꓘꓳ ꓣꓴ_ ꓡꓳ꓿ ꓶꓼ ꓓꓳꓽ ꓔꓯ ꓠꓺ ꓠꓹ ꓢꓴ ꓟꓬꓽ ꓡ ꓟ ꓑꓶ ꓓꓴ ꓪ ꓜꓲ ꓢꓲꓺ ꓡꓲ ꓠꓹ ꓟ ꓐꓱ ꓶ꓾ ꓢꓲꓹ ꓜꓲꓻ_ ꓐꓰ ꓭꓸ ꓘꓴꓸ ꓓꓽ ꓟ ꓑꓲꓸ ꓞꓹ ꓟ ꓭ ꓘꓴꓻ ꓕꓲ ꓟ ꓗꓪ ꓪꓴꓸ ꓓꓵ ꓕꓱꓼ ꓖꓴ ꓬꓰ_ ꓡꓳ꓿ ꓖꓳ ꓗꓪ ꓢꓲ ꓫꓬ ꓕꓳ ꓶ ꓵꓺ_ ꓡꓳ꓿ ꓒꓶꓻ ꓟꓸ ꓖꓶ_ ꓡꓳ꓿ ꓑ-ꓣꓳ-ꓔꓰ-ꓢꓶꓽ-ꓔꓯ ꓐꓴ ꓠꓬ ꓖꓳ ꓕꓲ ꓔꓳ ꓗꓪ ꓬꓲ ꓪꓴꓸ ꓕꓲ ꓧꓪꓹ ꓘꓶ ꓫꓵ ꓜꓽ_ ꓡꓳ꓿ ꓘꓴ ꓜꓲ ꓞꓳ ꓖꓳ ꓕꓲ ꓟ ꓗꓪ ꓐꓰ ꓦ ꓡꓱ ꓐꓳ_ ꓟ ꓟꓸ ꓟꓲ ꓚꓺ ꓒ ꓮꓽ ꓟꓬꓹ ꓦꓵꓻ ꓪꓴꓽ ꓡ_ ꓡꓳ꓿
	ꓗꓷ-ꓪꓰ ꓠꓬ ꓝꓮꓲ ꓕꓲ ꓧꓪꓹ ꓑꓰ-ꓬꓲ-ꓢꓶꓽ ꓡꓳ ꓒꓱ ꓗꓪ ꓡ_ ꓡꓳ꓿ ꓖꓳ ꓡꓱ ꓥ_ ꓟꓲ ꓟꓬꓱꓽ ꓬꓰ ꓠꓹ ꓟ ꓚꓱꓹ ꓮꓽ ꓙꓵꓽ ꓔꓯ ꓗꓽ ꓔ ꓟ ꓑꓶ ꓓꓴ꓾ ꓬꓲ ꓠꓬ ꓙꓬ-ꓟꓶ-ꓠꓲ ꓗꓪ ꓙꓰ ꓠꓹ ꓟ ꓓꓵ ꓙ ꓞꓷꓹ ꓗꓷ_ ꓡꓳ꓿ ꓔꓷꓼ-ꓗꓴꓷꓼ ꓗꓪ ꓐꓰ ꓬꓲ ꓓꓳ ꓙꓰ ꓗꓷ ꓟꓶ ꓕꓯ꓾ ꓕꓳꓽ ꓥꓳꓽ ꓝꓮꓲ ꓕꓲ ꓟ ꓠꓬ ꓑ-ꓣꓳ-ꓔꓰ-ꓢꓶꓽ-ꓔꓯ ꓐꓴ ꓕꓯ ꓢꓲ ꓗꓪ ꓬꓯꓼ ꓡ_ ꓡꓳ꓿ ꓣꓳ-ꓟ ꓘꓴ ꓜꓲ ꓞꓳ ꓟꓽ ꓙꓲ ꓟꓽ ꓜꓳꓽ ꓟ ꓔꓯ ꓔꓳꓹ ꓢꓲ ꓔꓷꓼ-ꓗꓴꓷꓼ ꓕꓲ ꓟꓵꓽ ꓡꓱꓸꓼ ꓔꓯ ꓷꓹ ꓡꓵꓺ ꓡꓰ ꓝꓲ ꓠꓹ ꓟ꓾ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓢꓴ ꓐꓴ ꓖꓪ ꓙꓱ ꓞꓷꓹ ꓗꓷ_ ꓡꓳ꓿ ꓣꓳ-ꓟ ꓘꓴ ꓜꓲꓼ ꓞꓳ ꓡꓰ ꓬꓰ_ ꓟ ꓘꓶ ꓫꓵꓽ ꓜꓲꓼ ꓓꓴ ꓔꓯ ꓒꓳꓹ ꓔꓳꓹ_ ꓟ ꓕꓳ ꓶ ꓠꓬ ꓕꓲ ꓦꓬꓼ ꓠꓯꓸꓼ ꓗꓪ ꓔꓷꓼ-ꓗꓴꓷꓼ ꓕꓲ ꓗꓴꓷꓼ ꓡꓱꓸꓼ ꓗꓪ ꓥꓳꓸ ꓐꓲꓺ ꓡꓰ_ ꓡꓳ꓿ ꓠꓲꓹ ꓡꓱꓻ_ ꓥ_ ꓟꓲ꓾ ꓣꓱꓽ ꓬꓰ_ ꓟ ꓚꓱꓹ ꓟꓽ ꓜꓳꓽ ꓟ ꓑꓶ ꓓꓴ꓾ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓢꓴ ꓐꓴ ꓔꓯ ꓠꓬ ꓗꓴꓷꓼ ꓢꓲ ꓡꓲ ꓚꓱꓹ_ ꓐꓰ ꓪ ꓔꓲ ꓙꓵꓽ ꓪ ꓔꓯ ꓐꓬꓺ ꓡꓰ ꓝꓲ ꓢꓴ ꓥ ꓡꓳ꓾ ꓐꓰ ꓓꓰꓺ ꓢꓲ꓾ ꓬꓲ ꓪ ꓔꓯ ꓟꓶꓽ ꓬꓰ ꓝꓲ ꓠꓹ ꓟ ꓣꓳ-ꓟ ꓘꓴ ꓜꓲ ꓞꓳ ꓡꓰ ꓬꓲ ꓚꓱꓹ ꓧꓪꓺ_ ꓡꓳ꓿
	ꓕꓳ ꓶ ꓕꓲ ꓒꓬꓽ ꓔꓯ ꓠꓬ꓾ ꓪ ꓔꓲ ꓗꓳꓹ ꓗꓪ ꓟ ꓗ ꓘꓶꓽ ꓗꓪ ꓥꓳꓸ ꓔ_ ꓡꓳ꓿ ꓪ ꓔꓲ ꓙ ꓗꓪ ꓓꓵꓽ ꓙꓰ ꓢꓲ ꓘꓴꓻ ꓠꓬꓲ ꓐꓵꓻ ꓠꓬꓲ ꓐꓰ ꓬꓰ_ ꓟ ꓑꓶ ꓓꓴ ꓪ ꓔꓲ ꓠꓲꓹ ꓟ ꓦꓶꓻ_ ꓡꓳ꓿ ꓖꓳ ꓡꓱ ꓢꓲ꓾ “ꓡꓴ-ꓔꓷ ꓔꓯ ꓛꓳ ꓢꓴ ꓥ꓾ ꓟꓽ ꓥ꓾ ꓚꓬꓹ ꓠꓬꓲ꓾ ꓓꓵꓽ ꓡ ꓢꓴ ꓮꓽ ꓙꓵꓽ ꓔꓯ ꓣꓴ ꓞꓳꓹ ꓗꓷ꓾ ꓬꓲ ꓪ ꓮ ꓙꓵꓽ ꓔꓯ ꓫꓵꓹ ꓩꓴ ꓗꓷ_ ꓥꓳ꓾” ꓐꓰ꓾ ꓙꓳꓺ ꓦꓲꓸ ꓓꓴ ꓐꓯ ꓘꓶ ꓗꓪ ꓐꓰ ꓕꓵꓼ ꓪ ꓖꓶ_ ꓡꓳ꓿ ꓪ ꓔꓲ ꓬꓲ ꓚꓲ ꓛꓬ_ ꓟꓲ ꓣꓳ-ꓟ ꓗꓪ ꓛꓳ ꓙꓰ ꓠꓹ ꓟ ꓓꓵꓽ ꓙ ꓞꓷꓹ ꓗꓷ_ ꓡꓳ꓿

ꓙꓳꓺ ꓦꓲꓸ ꓓꓴ ꓦꓬ ꓠꓬꓲ

	ꓦ ꓡꓱ ꓢꓴ ꓐꓴ ꓔꓯ ꓢꓽ ꓔ ꓟ ꓪꓴꓸ ꓓꓵ ꓕꓱꓼ ꓖꓴ ꓗꓪ ꓜꓲꓼ ꓡꓯ ꓘꓳ ꓠꓹ ꓟ ꓘꓴ ꓖꓶꓽ ꓢꓴ꓾ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓢꓴ ꓕꓲ ꓣꓳ ꓔꓯ ꓣꓴ ꓟꓶ ꓡꓰ_ ꓡꓳ꓿ ꓡꓳ ꓒꓱ ꓗꓪ ꓟ ꓦ ꓡꓱ ꓢꓴ ꓕꓲ ꓦꓲꓻ ꓡꓰ ꓕꓲ ꓦꓲꓻ ꓔꓯ ꓟꓽ ꓟꓸ ꓖꓶ ꓡ ꓠꓬ ꓮꓸ ꓔꓳꓸ ꓛꓴꓻ ꓢꓰꓼ ꓗꓷ_ ꓥꓳ꓾ ꓐꓰ ꓝꓳꓹ ꓖꓶ ꓗꓷ ꓕꓯ꓾ ꓫꓵꓻ ꓠꓹ ꓟ ꓔꓯ ꓙꓳꓺ ꓠꓬꓲ꓾ ꓬꓲ ꓠꓬ ꓚꓲ ꓛꓬ ꓮꓸ ꓬꓲꓼ ꓠꓬꓲ ꓤ ꓔꓯ ꓪꓴꓽ ꓜꓽ ꓗꓷꓳ꓿ ꓪ ꓔꓲ ꓡꓰ ꓩꓴ ꓔ ꓟ ꓕꓺ ꓠꓬꓲ ꓢꓴ ꓟꓴ-ꓬꓲ ꓠꓬ ꓡ ꓞꓳ ꓖꓳ ꓕꓲ ꓣꓳ_ ꓐꓰ ꓡꓳ ꓒꓱ ꓙ ꓖꓴ ꓗꓪ ꓟꓽ ꓪꓳꓹꓼ ꓐꓰ ꓫꓱꓽ ꓗꓳꓸ ꓙꓰ ꓔꓬ_ ꓡꓳ꓿ ꓡꓴ-ꓔꓷ ꓗ ꓠꓯ ꓛꓳ ꓢꓴ ꓦꓲꓻ ꓗꓪ ꓛꓲ ꓬꓰ ꓕꓯ꓾ ꓬꓲ ꓠꓬ ꓟꓷ ꓠꓷ ꓗꓪ ꓐꓰ ꓟꓽ ꓫ ꓕꓱ ꓕꓱ꓾ ꓢꓷ ꓡꓰ ꓓꓴ ꓟꓳꓸ ꓖꓶ_ ꓡꓳ꓿ ꓗꓸ ꓠꓯ ꓢꓲꓺ ꓛꓳꓻ ꓩꓴ ꓡ ꓔꓬ ꓟ ꓣꓳ-ꓟ ꓕꓲ ꓜꓴꓻ ꓢꓴ ꓠꓬ꓾ ꓦꓲ ꓠꓯꓸꓼ ꓗꓪ ꓓꓵꓽ ꓙꓰ ꓢꓲ꓾ ꓦꓲ ꓘꓴ ꓡ ꓞꓳ ꓔꓯ ꓣꓴ ꓞꓳꓹ ꓢꓲ ꓠꓬꓲ ꓧꓳꓽ ꓓꓳ ꓙꓰ_ ꓡꓳ꓿ ꓟꓴ-ꓬꓲ ꓠꓬ ꓡꓳ ꓒꓱ ꓕꓱ ꓕꓲ ꓟ ꓔꓯ ꓷꓹ ꓡꓵꓺ ꓡꓰ ꓝꓲ_ ꓡꓳ꓿ ꓮꓸ ꓓꓲꓽ ꓙꓳꓺ ꓦꓲꓸ ꓓꓴ ꓦꓬ ꓠꓬꓲ ꓥ ꓡꓳ꓿
	ꓣꓴ ꓟꓶ ꓡꓰ ꓢꓴ ꓔꓯ ꓠꓬ ꓘꓶꓻ ꓙꓵꓻ ꓢꓲ ꓢꓰꓼ ꓗꓷ_ ꓡꓳ꓿ ꓟꓶ ꓤ ꓫꓸ ꓙꓵꓻ ꓜꓲꓽ ꓝꓲ ꓠꓹ ꓟ ꓐꓱ ꓶ꓾ ꓮꓸ ꓔꓳꓸ ꓔꓯ ꓠꓲꓸ ꓠꓲꓸ ꓤ ꓐꓬꓻ ꓔꓬ ꓝꓲ ꓢꓲ꓾ ꓛꓴꓻ ꓢꓰꓼ ꓗꓷ_ ꓡꓳ꓿ ꓖꓳ ꓡꓱ ꓥ_ ꓟꓲ ꓦ ꓡꓱ ꓢꓴ ꓖꓳ ꓕꓲ ꓧꓳꓽ ꓠꓬ ꓙꓵꓻ ꓚꓱꓹ ꓔꓯ ꓟꓽ ꓒꓳꓹ꓿ ꓧꓪꓸ ꓡꓰ ꓢꓴ_ ꓡꓰ ꓐꓰ ꓢꓲ ꓡꓲ ꓡꓲ_ ꓐꓰ ꓫꓵꓻ_ ꓡꓳ꓿ ꓬꓲ ꓪ ꓔꓯ ꓢꓰꓼ ꓢꓴ ꓐꓴ ꓬꓲ ꓪ ꓚꓲ ꓛꓬ ꓠꓬ ꓫꓴꓺ ꓡꓰ ꓢꓴ_ ꓡꓰ ꓐꓰ ꓚꓬꓹ ꓪ_ ꓡꓳ꓿ “ꓙꓵꓻ ꓚꓱꓹ ꓬꓲ ꓫꓵꓼ ꓠꓯꓸꓼ ꓗꓪ ꓫꓬꓹ ꓦꓵꓻ ꓟꓶ ꓡꓰ ꓢꓴ ꓐꓴ ꓬꓲ ꓪ ꓠꓲꓹ ꓪꓴꓽ ꓠꓲꓹ ꓕꓶꓻ_ ꓟ ꓔꓯ ꓑꓰ-ꓬꓲ-ꓢꓶꓽ ꓡꓳ ꓒꓱ ꓗꓪ ꓟ ꓑ ꓫꓬ ꓐꓴ ꓡꓳꓸ ꓟꓳ ꓡꓰ_ ꓡꓳ꓿ ꓢꓯꓼ ꓟꓬ ꓔꓶꓺ ꓢꓴ ꓖꓳ ꓕꓲ ꓧꓳꓽ ꓔꓯ ꓛꓴꓻ ꓠꓹ ꓟ ꓐꓱ ꓶ ꓙ ꓖꓶ ꓔ ꓟ ꓢꓲꓹ ꓜꓴꓽ (ꓢꓲꓹ ꓑꓱꓺ) ꓡꓰ ꓐꓰ ꓗꓹ ꓟ ꓐꓯ ꓟꓴ ꓕꓲꓺ ꓟꓽ ꓙꓳ ꓠꓬꓲ ꓗꓳꓸ꓿ ꓢꓰꓼ ꓖꓴ ꓗꓪ ꓙꓰ ꓔꓬ ꓕꓯ꓾ ꓬꓲ ꓪ ꓒꓬꓱꓽ ꓟꓬ ꓗꓪ ꓣꓳꓺ ꓓꓳ ꓡ_ ꓟ ꓢꓲ ꓡꓲ ꓗꓹ ꓛꓲ ꓒꓬꓱꓽ ꓠꓬ꓾ ꓶꓼ ꓓꓳꓽ ꓫꓱꓹ ꓓꓳꓽ ꓔꓲꓸ ꓫꓵ ꓢꓷ ꓙ ꓟꓳ ꓙ ꓔꓬ_ ꓡꓳ꓿
	ꓑ-ꓣꓳ-ꓔꓰ-ꓢꓶ-ꓔꓯ ꓐꓴ ꓠꓬ ꓞꓳ ꓜꓴ ꓞꓳ ꓟꓯꓼ ꓔꓯ ꓢꓰꓼ ꓠꓹ ꓟ ꓚꓴꓽ ꓬꓲꓹ ꓓꓶꓽ ꓢꓴ꓾ ꓗꓴꓷꓼ ꓙꓵꓽ ꓢꓴ ꓔꓯ ꓣꓴ ꓬꓯꓼ ꓗꓷ ꓠꓹ ꓟ ꓢꓯꓼ ꓕꓵꓼ ꓔꓬ ꓢꓴ_ ꓐꓰ꓾ ꓪ ꓔꓲ ꓔꓯ ꓢꓰꓼ ꓠꓹ ꓟ ꓚꓴꓽ ꓬꓲꓹ ꓓꓶꓽ ꓔꓬ ꓢꓴ ꓥ ꓡꓳ꓾ ꓐꓰ꓾ ꓣꓳ-ꓟ ꓢꓳꓺ ꓡꓰ ꓓꓰꓺ_ ꓡꓳ꓿ ꓖꓳ ꓡꓱ ꓥ_ ꓟꓲ ꓓꓰꓺ ꓘꓶꓽ ꓖꓳ ꓟ ꓐꓱ ꓶ ꓢꓷ ꓙ ꓟꓳ ꓙ ꓓꓴ ꓗꓸ ꓚꓵꓺ ꓕꓲ ꓫꓵꓽ_ ꓟꓲ ꓟꓳꓸ ꓖꓶ ꓟꓽ ꓐ ꓡ꓿ ꓝꓴꓲ ꓟꓽ ꓙꓳ ꓟ ꓑ-ꓣꓳ-ꓔꓰ-ꓢꓶꓽ-ꓔꓯ ꓐꓴ ꓔꓯ ꓬꓰ ꓖꓶ_ ꓟ ꓫ ꓘꓶꓻ ꓓꓴ ꓠꓬ ꓪꓴꓽ ꓟꓬꓽ ꓡꓰ ꓠꓬꓲ꓾ ꓪ ꓛꓴꓽ ꓚꓱꓹ_ ꓟ ꓕꓲꓸ ꓗꓪ ꓛꓲ ꓬꓰꓳ꓿ ꓣꓳ-ꓟ ꓢꓳ ꓡꓰ ꓟꓷ ꓠꓷ ꓝ ꓔ_ ꓟ (ꓣꓳ-ꓟ ꓢꓳ ꓡꓰ ꓓꓰꓺ ꓔ ꓟ ꓓꓰꓺ ꓘꓶꓽ) ꓠꓬ꓾ ꓗꓸ ꓠꓯꓸ ꓟ ꓦꓬꓻ ꓘꓳꓼ ꓗꓪ ꓚꓵꓺ ꓚꓵꓺ ꓒꓬꓱꓼ ꓡ ꓢꓲ꓾ ꓪ ꓔꓲ_ ꓐꓰ꓾ ꓗꓴꓷꓼ ꓙꓵꓽ ꓢꓴ_ ꓐꓰ ꓑ ꓫꓬ ꓮꓽ ꓟꓬꓹ ꓠꓬ꓾ ꓫ ꓙꓵ ꓓꓴ ꓬꓲꓸ ꓓꓽ ꓟ ꓔꓳꓹ ꓜꓳꓽ_ ꓡꓳ꓿ ꓖꓳ ꓡꓱ ꓐꓰ ꓫ ꓙꓵ ꓝꓲ ꓢꓴ ꓠꓽ ꓪꓴ-ꓢ ꓟꓽ ꓙꓳ ꓢꓴ_ ꓐꓰ ꓒꓳꓹ ꓒꓶꓽ ꓕꓲꓽ ꓜꓴ ꓢꓴ ꓥ ꓡꓳ꓿ ꓑ-ꓣꓳ-ꓔꓰ-ꓢꓶꓽ-ꓔꓯ ꓐꓴ ꓔꓯ ꓘꓶꓻ ꓙꓵꓻ_ ꓟ ꓑꓶ ꓓꓴ ꓔꓷꓼ-ꓗꓴꓷꓼ ꓠꓬ꓾ ꓙꓳꓺ ꓦꓲꓸ ꓓꓴ ꓙꓳ_ ꓟ ꓫꓸ ꓘꓶꓻ ꓓꓴ ꓔꓳꓹ ꓜꓳꓽ ꓪ_ ꓡꓳ꓿
	ꓟꓽ ꓙꓵꓻ ꓟ꓾ ꓓꓵꓽ ꓙ ꓟꓬꓽ_ ꓟ_ ꓐꓰ ꓙꓳꓺ_ ꓟ ꓠꓲꓹ ꓟ ꓠꓽ꓾ ꓮ ꓟꓶ ꓠꓬ ꓞꓳ ꓙꓳ ꓕꓲꓸ ꓮꓽ ꓟꓬꓹ ꓔꓱꓹ ꓗꓪ ꓟ ꓞꓳ ꓤ ꓐꓴ ꓠꓲꓹ ꓟ ꓠꓯꓸꓼ ꓗꓪ ꓶꓻ ꓞꓹ_ ꓡꓳ꓿ ꓙꓵꓻ ꓢꓴ ꓮꓽ ꓟꓬꓹ ꓠꓬ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓢꓴ ꓙꓵꓻ ꓚꓱꓹ ꓔꓯ ꓔꓳꓹ ꓙ_ ꓟ ꓬꓲ ꓢꓷ ꓡꓰ ꓓꓴ ꓟꓳꓸ ꓖꓶ ꓠꓹ ꓟ꓾ ꓬꓲ ꓪ ꓚꓲ ꓛꓬ ꓔꓷꓼ-ꓗꓴꓷꓼ ꓔꓯ ꓡꓳꓺ ꓔꓲ ꓬꓰ ꓢꓲ ꓓꓳ ꓙꓰ_ ꓡꓳ꓿ ꓙꓵꓻ ꓚꓱꓹ ꓥꓳꓽ ꓡꓰ ꓢꓴ ꓥ ꓡꓳ꓾ ꓐꓰ ꓟꓽ ꓓꓵꓽ ꓙ ꓔ ꓟ ꓖꓳ ꓕꓲ ꓧꓳꓽ ꓓꓳꓺ ꓙꓰ_ ꓟ ꓑꓶ ꓓꓴ꓾ ꓒꓳꓹ ꓒꓶꓽ ꓪꓴꓸ ꓓꓵ ꓣꓱꓽ ꓢꓴ ꓕꓲꓽ ꓜꓴꓻ ꓢꓴ ꓓꓵ ꓙ ꓟꓶ ꓡꓰ_ ꓡꓳ꓿

ꓕꓳ ꓶ ꓠꓬꓲꓸ_ ꓟ ꓔꓯ ꓗꓽ ꓔ ꓟ ꓕꓵꓼ ꓪ

	ꓪ ꓔꓲ ꓩ-ꓣ-ꓢꓲ ꓬꓲꓸ ꓪꓴꓸ ꓕꓲ ꓣꓳ ꓠꓬ꓾ ꓪ ꓔꓲ ꓙ ꓗꓪ ꓕꓳ ꓶ ꓫꓬꓹ ꓢꓴ ꓐꓴ ꓜꓲꓼ ꓛꓲ ꓡ_ ꓟ ꓔꓯ ꓠꓲꓹ ꓒꓴꓻ_ ꓥ_ ꓟꓲ꓾ ꓦ ꓡꓱ ꓚꓱꓹ ꓥꓳꓽ ꓡꓰ ꓢꓴ ꓔꓯ ꓔꓳꓹ ꓠꓲꓹ ꓫꓵ_ ꓟ ꓑꓶ ꓓꓴ꓾ ꓔꓷꓼ-ꓗꓴꓷꓼ ꓗꓪ ꓕꓳ ꓶ ꓠꓬꓲꓸ ꓟꓽ ꓓ꓾ ꓐꓰ꓾ ꓕꓵꓼ ꓪ ꓐꓯ ꓒꓬꓱꓺ ꓗꓷ_ ꓡꓳ꓿ ꓕꓳ ꓶ_ ꓐꓰ ꓡꓲꓽ ꓒꓰꓼ ꓔꓯ ꓗꓽ ꓔ ꓟ ꓠꓬ ꓦ ꓡꓱ ꓚꓱꓹ_ ꓐꓰ ꓗꓪ' ꓫꓵꓽ ꓢꓲ ꓘꓶꓻ ꓙꓵꓻ_ ꓟ ꓗꓪ ꓡꓳꓼ_ ꓟ (ꓥ ꓠꓬ ꓐꓲꓺ ꓜꓲꓼ ꓡꓰ_ ꓟ) ꓠꓽ ꓟꓽ ꓥ꓾ ꓐꓰ꓾ ꓩ-ꓣ-ꓢꓲ ꓡꓰ ꓐꓯ_ ꓡꓳ꓿
	ꓘꓶꓽ ꓫꓵꓽ ꓜꓲꓼ ꓓꓴ ꓔꓯ ꓟꓽ ꓒꓵꓽ ꓟꓽ ꓚꓬ ꓬꓰ ꓢꓲ ꓪꓴ-ꓢ ꓔꓯ ꓫ ꓔꓳ ꓫ ꓒꓯꓼ ꓗꓷ ꓡꓰ ꓝꓲ ꓢꓴ ꓔꓯ ꓠꓬ꓾ ꓬꓲ ꓪ ꓛꓬꓻ ꓖꓴ ꓐꓱ ꓶ ꓬꓲ ꓪ ꓚꓲ ꓛꓬ ꓫꓵꓽ ꓡꓰ ꓐꓶꓻ ꓝꓲ ꓠꓹ ꓟ꓾ ꓣꓳ-ꓟ ꓘꓴ ꓜꓲꓼ ꓞꓳ ꓧꓳꓽ ꓢꓴ ꓡꓰ ꓓꓰꓽ_ ꓡꓳ꓿ 1535 ꓘꓳꓼ 1 ꓦ 21 ꓠꓬꓲ ꓔꓯ ꓠꓬ꓾ ꓥꓶꓺ_ ꓟ ꓣꓱꓽ ꓟꓬꓱꓽ ꓜꓲꓼ ꓓꓴ ꓐꓱ ꓶ ꓢꓽ ꓔ_ ꓡꓳ꓿ ꓬꓲ ꓪ ꓡꓰ “ꓢꓲ ꓫꓬ_ ꓟ ꓣꓱꓽ ꓟꓬꓱꓽ꓾” ꓐꓰ ꓘꓴ_ ꓟ ꓜꓲꓼ ꓓꓴ ꓔꓯ ꓟꓬꓱꓺ ꓓꓳꓽ ꓖꓶ ꓠꓹ ꓟ꓾ ꓗ ꓘꓶꓽ ꓒꓰꓼ ꓕꓲ ꓒꓰꓼ ꓗꓪ ꓮꓸ ꓔꓳꓸ ꓓꓻ ꓕꓲꓽ ꓓꓻ꓾ ꓐꓰ꓾ ꓔꓳꓸ ꓔ_ ꓡꓳ꓿ ꓠꓯꓼ ꓠꓯꓼ ꓟꓲꓽ ꓕꓯ ꓟꓽ ꓫꓬꓽ ꓡ ꓕꓯ_ ꓡꓰ ꓞꓳ ꓜꓴ ꓓꓽ ꓟ ꓠꓬ ꓪ ꓔꓲ ꓙ ꓗꓪ ꓚꓬꓸ ꓦꓰꓼ_ ꓡꓳ꓿
	“ꓑꓰ-ꓬꓲ-ꓢꓶꓽ ꓘꓴ ꓜꓲ ꓞꓳ ꓧꓳꓽ ꓢꓴ ꓠꓬ꓾ ꓘꓶꓽ ꓫꓵꓽ ꓑ ꓑ ꓔꓯ ꓮꓽ ꓘꓶꓸ ꓡꓳꓸ ꓐꓲꓻ_ ꓟ ꓑꓲꓸ ꓛꓺ ꓡꓰ ꓑꓲꓸ ꓔ ꓢꓲ꓾ ꓔꓯꓹ ꓓꓵꓽ ꓡ_ ꓡꓳ꓿ ꓫꓵꓽ ꓔꓯ ꓔꓯꓺ ꓔ ꓟ ꓛꓱꓼ ꓡꓱꓼ ꓙꓵꓻ ꓔꓯ ꓠꓬ ꓪ ꓔꓲ ꓫꓵꓽ ꓡꓲ ꓣꓳ ꓡꓰ ꓔꓯꓹ ꓡ_ ꓡꓳ꓿ ꓘꓶꓽ ꓫꓵꓽ ꓑ ꓑ ꓗ ꓠꓯꓸ ꓗꓪ ꓛꓳꓻ ꓢꓲ ꓓꓵꓽ ꓡ ꓢꓴ ꓠꓬ꓾ ꓪ ꓔꓲ ꓩ-ꓣ-ꓢꓲ ꓬꓲꓸ ꓪꓴꓸ ꓕꓲ ꓣꓳ ꓥ ꓢꓲ꓾ ꓬꓲ ꓠꓬ ꓪ ꓔꓲ ꓙꓵꓽ ꓪꓴꓸ ꓛꓴꓽ_ ꓟꓲ ꓟꓽ ꓘꓳꓹ ꓔ꓾ ꓪ ꓔꓲ ꓐꓵ ꓞꓶꓽ_ ꓟꓲ ꓟꓽ ꓖꓪꓽ ꓔ꓿” ꓬꓲ ꓠꓬ ꓬꓲ ꓚꓲ ꓛꓬ ꓥꓶꓺ_ ꓟ ꓟꓬꓱꓽ ꓑꓶ ꓓꓴ_ ꓟꓲ ꓟꓽ ꓥ꓾ ꓛꓬꓻ ꓖꓴ ꓟꓽ ꓙꓳ ꓢꓴ ꓫꓵꓽ ꓔꓯ ꓬꓲ ꓡꓯ ꓒꓯꓹ ꓡꓰ ꓧꓳꓸ ꓡꓰ ꓝꓲ ꓠꓬꓲ_ ꓟꓲ ꓟꓽ ꓥ꓾ ꓘꓶ ꓫꓵꓽ ꓜꓲꓼ ꓓꓴ ꓔꓯ ꓮꓽ ꓔꓳ ꓔꓳ ꓓꓰꓺ ꓔꓬ ꓟ ꓬꓲ ꓑ ꓫꓬ ꓐꓴ ꓡꓰ ꓛꓬꓻ ꓗꓷ_ ꓟ ꓞꓳ ꓦ ꓔꓯ ꓐꓬꓺ ꓡꓰ ꓝꓲ_ ꓟ ꓝꓴꓲ ꓑꓶ ꓓꓴ꓾ ꓔꓲꓺ ꓖꓴ ꓥ ꓕ ꓑꓳ ꓗꓪ ꓙ ꓣꓳꓽ ꓣꓳꓽ_ ꓐꓰ ꓖꓶꓻ ꓬꓲꓼ ꓪꓴꓸ ꓓꓵ ꓕꓱꓼ_ ꓡꓳ꓿
	ꓪ ꓔꓲ ꓖꓳ ꓕꓲ ꓣꓳ ꓠꓬ ꓘꓴ ꓜꓲꓼ ꓞꓳ ꓪꓴꓸ ꓓꓵ ꓣꓱꓽ ꓢꓴ ꓦꓲꓻ ꓥ ꓟ꓾ ꓮꓽ ꓘꓶꓸ ꓡꓳꓸ ꓐꓲꓻ_ ꓟ ꓦꓲꓻ ꓗꓳꓹ ꓗꓪ ꓓꓵꓽ ꓡ ꓢꓲ꓾ “ꓙꓵꓽ ꓗ ꓔꓯ ꓛꓬꓻ_ ꓟ ꓟꓬꓱꓽ꓾ ꓪꓴ-ꓢ ꓔꓯ ꓟꓽ ꓚꓰꓼ ꓟ ꓫ ꓕꓱ_ ꓟ_ ꓐꓰ꓾ ꓠꓲꓹ ꓫ ꓓꓴ ꓦꓬ ꓠꓬꓲ_ ꓐꓰ ꓡꓳꓸ ꓟꓽ ꓐꓲꓻ ꓟ ꓦꓬ ꓠꓬꓲ ꓠꓬ꓾ ꓗꓴꓷꓼ ꓕꓱ ꓟ ꓕꓯ ꓢꓲ ꓗꓪ ꓬꓯꓼ ꓡ ꓗꓷꓳ꓾” ꓐꓰ꓾ ꓠꓺ ꓢꓻ_ ꓟ ꓐꓯ ꓘꓶꓽ ꓣꓱꓽ ꓢꓲ ꓮꓸ ꓛꓬ ꓙꓱ_ ꓡꓳ꓿ ꓖꓳ ꓗ ꓠꓯ ꓬꓲ ꓠꓬ ꓔꓷꓼ-ꓗꓴꓷꓼ ꓔꓯ ꓐꓬꓺ ꓡꓰ ꓝꓲ_ ꓐꓰ ꓬꓰ ꓔꓬ ꓟ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓢꓴ ꓔꓯ ꓟꓶꓽ ꓬꓰ ꓝꓲ_ ꓟ ꓟꓬꓱꓽ ꓗꓪ꓾ ꓔꓷꓼ-ꓗꓴꓷꓼ ꓑ ꓫꓬ ꓐꓴ ꓮ ꓙꓵꓽ ꓔꓺ ꓡ ꓠꓹ ꓟ ꓪꓴꓸ ꓖꓶ_ ꓡꓳ꓿ ꓟꓬ ꓐꓲ ꓓꓳ ꓢꓲ ꓓꓰꓽ ꓔꓬ ꓟ ꓬꓲ ꓐꓯ ꓘꓶ ꓑꓶ ꓓꓴ ꓜꓲꓼ ꓛꓲ ꓡ ꓢꓴ ꓐꓴ ꓠꓬ꓾ “ꓣꓳ ꓠꓬ ꓣꓳ-ꓟ ꓢꓳꓺ ꓙꓵꓻ ꓚꓱꓹ ꓐꓱ ꓶ ꓢꓯꓸ ꓔꓬ_ ꓡꓯ꓿ ꓣꓳ ꓦ ꓡꓱ ꓚꓱꓹ ꓐꓱ ꓶ ꓢꓯꓼ ꓟꓬ ꓔꓲꓺ ꓖꓶ ꓡꓯ꓾” ꓐꓰ꓾ ꓕꓲꓽ ꓠꓲꓹ ꓕꓲ ꓢꓯꓼ ꓘꓴꓻ_ ꓡꓳ꓿
	“ꓢꓯꓼ ꓟꓬ ꓝ ꓟꓶ ꓝꓲ_ ꓟ ꓣꓱꓽ ꓛꓰ” ꓠꓬ꓾ ꓔꓷꓼ-ꓗꓴꓷꓼ ꓗꓪ ꓟꓳꓸ ꓖꓶ ꓗꓳꓸ ꓡ ꓗꓷ ꓥ_ ꓟꓲ꓾ ꓗꓴꓷꓼ ꓕꓱ ꓟ ꓠꓽ ꓮ ꓟꓶ ꓠꓬ ꓠꓬꓲ ꓟꓳ ꓓꓴ ꓔꓯ ꓧꓹ ꓗꓷ ꓢꓲ꓾ ꓠꓯ ꓞꓲꓹ_ ꓟ ꓔꓯ ꓢꓲꓺ ꓣꓴ ꓗꓷꓳ꓿ ꓚꓲ ꓛꓬ ꓠꓬ ꓗꓶꓸ_ ꓟ ꓪꓺ ꓗꓪ ꓪꓴꓻ ꓡꓰ ꓢꓲ꓾ ꓙꓲꓻ_ ꓟ ꓔꓯ ꓠꓬ ꓥꓶꓺ_ ꓟ꓾ ꓥꓶꓺ_ ꓟ ꓔꓯ ꓠꓬ ꓙꓲꓻ_ ꓟ ꓥ ꓡꓳ꓾ ꓐꓰ ꓐꓯ_ ꓡꓳ꓿ ꓬꓲ ꓪ ꓔꓯ ꓗꓶꓸ_ ꓟ ꓪꓺ ꓗꓪ ꓐꓰ ꓚꓬꓴꓹ ꓙ_ ꓟ ꓠꓬꓲ ꓟꓳ ꓢꓴ_ ꓐꓰ꓾ ꓬꓲ ꓪ ꓔꓯ ꓫꓵꓽ ꓟꓽ ꓠꓷꓼ ꓡꓰ ꓠꓹ ꓟ ꓔꓺ ꓙ ꓓꓴ ꓠꓬꓲ ꓟꓳ ꓓꓴ ꓔꓯ ꓠꓬ꓾ ꓬꓲ ꓪ ꓚꓲ ꓛꓬ ꓠꓲꓹ ꓡꓶꓽ ꓗꓪ ꓐꓰ ꓡꓳꓺ ꓩꓴ ꓗꓷꓳ꓿
	ꓮ ꓟꓶ ꓝꓮꓲ ꓕꓲ ꓧꓪꓹ ꓞꓳ ꓜꓴ ꓞꓳ ꓟꓯꓼ ꓠꓬ ꓚꓬꓸ ꓡꓯꓼ ꓡꓯꓼ ꓫꓱꓽ ꓚꓳꓺ ꓔꓬ_ ꓡꓳ꓿ “ꓑ-ꓣꓳ-ꓔꓰ-ꓢꓶꓽ-ꓔꓯ ꓐꓴ ꓔꓯ ꓮꓸ ꓔꓳꓸ ꓛꓴꓻ ꓢꓰꓼ ꓠꓹ ꓟ ꓐꓱ ꓶ꓾ ꓡꓯ ꓐꓳ ꓔꓶ ꓓꓴ ꓕꓲꓽ ꓟ_ ꓐꓰ ꓕꓲꓽ ꓟ꓾ ꓒ ꓕꓲꓸꓼ ꓥꓸ ꓔꓳꓹ ꓔꓬ_ ꓡꓳ꓿ ꓪ ꓔꓲ ꓛꓲ ꓡ ꓗꓷ ꓟꓶꓽ ꓕꓯ꓾ ꓢꓲꓹ ꓔꓯ ꓮꓸ ꓔꓳꓸ ꓛꓴꓻ ꓠꓹ ꓟ ꓥ ꓢꓲ꓾ ꓖꓳ ꓕꓯ ꓚꓬꓸ ꓡꓯꓼ ꓡꓯꓼ ꓫꓱꓽ ꓩꓴ ꓡ ꓔꓬ ꓢꓴ ꓠꓬ ꓠꓽ ꓔ ꓢꓲ ꓠꓬꓲ꓾ ꓡ ꓞꓳ ꓢꓰꓼ_ ꓟ ꓔꓯ ꓡꓳꓸ ꓠꓹ ꓟ ꓙ ꓖꓶ ꓔ_ ꓡꓳ꓿ ꓫꓵꓻ ꓠ ꓗꓹ ꓢꓴ ꓐꓴ ꓠꓬ ꓓꓵ ꓙ ꓟꓬꓽ_ ꓟ ꓟꓽ ꓙꓳ꓿ ꓙꓵꓻ ꓠꓲꓹ ꓗꓪ ꓕꓶꓻ ꓕꓶꓻ ꓡꓰꓽ ꓦꓰꓼ ꓞꓹ_ ꓡꓳ꓿ ꓬꓲ ꓪ ꓔꓯ ꓓꓵ ꓙ ꓒꓳꓹ ꓬꓲꓼ ꓡ ꓠꓹ ꓟ ꓬꓲꓼ ꓠꓬꓲꓸ ꓖꓶ_ ꓕꓯ ꓬꓲ ꓪ ꓡꓰ꓾ “ꓥꓪ ꓠꓴꓽ ꓠꓬ ꓟꓷ ꓠꓷꓹ ꓝ ꓒ ꓐꓴ_ ꓐꓰ ꓝꓲ ꓓꓴ ꓐꓴ ꓡꓰ ꓚꓺ ꓟꓸ ꓖꓶ_ ꓟ ꓟꓸ ꓟꓲ ꓔꓯ_ ꓡꓰꓽ ꓙꓵꓻ_ ꓡꓳ꓿ ꓢꓲ ꓫꓬ ꓢꓴ ꓐꓴ ꓟꓸ ꓘꓶꓽ ꓔꓯ_ ꓡꓰꓽ ꓙꓵꓻ_ ꓡꓳ꓿ ꓛꓬꓼ ꓟꓵꓽ ꓬꓲ ꓪꓽ ꓠꓬꓲ_ ꓟ ꓔꓯ ꓗꓽ ꓙ ꓐ ꓡ ꓢꓴ ꓪꓴ-ꓢ ꓔꓯ_ ꓡꓰꓽ ꓥꓪ ꓠꓴꓽ ꓙꓵꓻ_ ꓡꓳ꓾” ꓐꓰ ꓐꓯ_ ꓡꓳ꓿
	ꓪ ꓔꓲ ꓙ ꓗꓪ ꓛꓲ ꓬꓰ ꓕꓯ ꓞꓳ ꓜꓴ ꓠꓬ ꓧꓹ ꓒꓬꓱꓺ ꓙꓰ_ ꓡꓳ꓿ ꓪ ꓔꓲ_ ꓐꓰ ꓘꓴ ꓜꓲ ꓞꓳ ꓧꓳꓽ ꓢꓴ ꓐꓴ ꓡꓰ ꓙꓵꓻ ꓚꓱꓹ ꓧꓶꓸ ꓙꓰ ꓢꓴ ꓔꓯ ꓡꓯ ꓫꓵ ꓧꓪꓺ ꓢꓰꓼ ꓔꓬ ꓟ ꓟꓬꓱꓽ ꓑꓶ ꓓꓴ꓾ ꓕꓲ ꓣꓳ ꓛꓳ ꓕꓲ ꓣꓳ ꓓꓳꓹ ꓟꓴꓹ ꓡꓯ ꓘꓳ ꓢꓲ ꓓꓳꓺ ꓙꓰ ꓖꓴ_ ꓡꓳ꓿
	ꓔꓷꓼ-ꓗꓴꓷꓼ ꓠꓬ ꓢꓲ ꓡꓲ ꓟ ꓬꓲ ꓚꓰꓺ ꓥ ꓟ ꓶꓼ ꓓꓳꓽ ꓫꓱꓹ ꓓꓳ ꓔꓯ ꓬꓲꓸ ꓚꓰꓺ ꓗꓪ ꓐꓰ ꓒꓬꓹ ꓩꓴ ꓗꓷ ꓠꓬꓲ꓾ ꓙꓳꓺ ꓦꓲꓸ ꓓꓴ_ ꓐꓰ ꓙꓲꓻ ꓣꓴ ꓓꓴ ꓔꓯ ꓔꓳꓹ ꓜꓳꓽ ꓠ ꓗ_ ꓥꓳ꓿ 1793 ꓘꓳꓼ 1 ꓦ 21 ꓠꓬꓲ ꓗꓪ꓾ ꓑꓰ-ꓬꓲ-ꓢꓶꓽ ꓡꓳ ꓒꓱ ꓙ ꓖꓴ ꓗꓪ꓾ ꓙ ꓫꓱꓽ ꓒꓳꓹ ꓔꓳꓹ_ ꓟ ꓕꓲꓽ ꓟ ꓓꓳꓺ ꓡ_ ꓡꓳ꓿ “ꓕꓱ ꓕꓲ ꓧꓪꓹ ꓗꓪ ꓥ_ ꓟꓲ ꓪ ꓔꓲ ꓠꓬ ꓞꓳ ꓤ ꓢꓰꓼ_ ꓟ ꓟꓬꓱꓽ ꓗꓪ ꓮꓽ ꓘꓶꓸ ꓢꓯꓼ ꓕꓵꓼ ꓢꓴ ꓥꓳ꓿ ꓝꓮꓲ ꓕꓲ ꓧꓪꓹ ꓢꓴꓺ ꓔꓴ ꓡ_ ꓡꓳ꓿ ꓢꓰꓼ ꓝꓴꓲ ꓟꓯꓻ ꓟꓶ ꓢꓴ ꓐꓴ ꓥꓴꓻ ꓢꓯꓼ ꓔꓯ ꓝꓮꓲ ꓕꓲ ꓧꓪꓹ ꓑ ꓙ_ ꓡꓳ꓿ ꓝꓮꓲ ꓕꓲ ꓧꓪꓹ ꓡꓯ ꓐꓳ ꓔꓶ ꓓꓴ ꓗꓪ ꓞꓳꓹ ꓔ ꓢꓲ ꓮꓸ ꓔꓳꓸ ꓛꓴꓻ ꓢꓰꓼ_ ꓡꓳ꓿ ꓙꓳꓺ ꓦꓲꓸ ꓓꓴ ꓦꓬ ꓠꓬꓲ ꓝꓮꓲ ꓕꓲ ꓠꓬꓲ ꓡꓳꓹ ꓬꓰꓳ꓿ ꓡꓴ-ꓪꓰ-ꓢꓶ (16) (ꓡꓳꓴꓲꓢ ꓫꓦꓲ) ꓠꓬ ꓞꓳ ꓤ ꓢꓰꓼ ꓢꓴ ꓐꓴ ꓔꓯ ꓧꓳꓺ ꓢꓲ ꓔꓳꓹ ꓔꓬ ꓠꓬꓲ꓾ ꓬꓲ ꓔꓯ ꓠꓬ ꓟꓲ ꓙꓬ ꓗꓪ ꓖꓳꓻ ꓓꓳ ꓡ ꓢꓲ꓾ ꓪꓴꓸ ꓓꓵ ꓓꓶꓺ ꓓꓴ ꓮꓸ ꓞꓳꓹ ꓢꓶꓽ ꓛꓲ ꓟꓽ ꓞꓰꓻ ꓬꓯꓼ ꓡꓰ ꓕ ꓑꓳ꓾ ꓬꓲ ꓔꓯ ꓠꓬ ꓢꓯꓼ ꓙꓳ ꓒ ꓡꓰ ꓠꓬꓲꓸ ꓓꓳꓽ ꓔ_ ꓡꓳ꓿ ꓮꓸ ꓞꓳꓹ ꓢꓶꓽ ꓛꓲ ꓞꓰꓻ ꓬꓯꓼ ꓡꓰ ꓗ ꓠꓯ ꓬꓲ ꓪꓴꓸ ꓓꓵ ꓠꓬ ꓞꓷꓹ ꓗꓷ ꓢꓲ ꓡꓱꓸ ꓬꓯꓼ ꓙꓰ_ ꓡꓳ꓿ ꓕꓱ ꓖ ꓡꓯ ꓖ ꓙꓲ ꓗꓪ ꓞꓳ ꓤ 2800 ꓣꓳ ꓛꓲ ꓪꓴꓸ ꓓꓵ ꓓꓶꓺ ꓪ ꓡꓰ_ ꓡꓳ꓿ 
	ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓟꓬꓱꓽ ꓓꓽ ꓟ ꓡꓰ ꓟꓲ ꓠꓯ ꓔꓯ ꓢꓲ ꓫꓬ ꓕꓳ ꓶ ꓥꓸ ꓟꓳꓸ ꓖꓶ_ ꓡꓳ꓿ ꓠꓵ ꓠꓲꓹ ꓓꓽ ꓟ ꓡꓰ ꓞꓳ ꓤ ꓐꓴ ꓔꓯ ꓟꓴ ꓗꓪ ꓗꓪ ꓟ ꓚꓱꓹ ꓥꓸ ꓟꓳꓸ ꓖꓶ_ ꓡꓳ꓿ ꓔꓷꓼ-ꓗꓴꓷꓼ ꓠꓬ ꓟꓴ ꓗꓪ ꓗꓪ_ ꓐꓰ ꓡ_ ꓟ ꓡꓯ ꓫꓴ ꓔꓯ ꓟꓽ ꓘꓳ ꓣꓴ ꓕꓯ꓾ ꓬꓲ ꓪ ꓠꓬ ꓐꓬꓺ ꓡꓰ_ ꓟ ꓬꓲꓸ ꓫꓵꓸ ꓓꓳꓽ ꓔꓬ_ ꓟ ꓥ ꓡꓳ꓿ ꓖꓳ ꓡꓱ ꓢꓲ ꓗꓽ ꓔ ꓟꓽ ꓐ ꓡ ꓟ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓟꓬꓱꓽ_ ꓐꓰ ꓙꓳꓺ ꓦꓲꓸ ꓓꓴ ꓬꓲ ꓓꓽ ꓟ ꓔꓯ ꓬꓲ ꓪ ꓔꓳꓹ ꓜꓳꓽ_ ꓡꓳ꓿ (ꓙꓵ 4ꓽ 6)ꓸ
	ꓠꓲꓹ ꓪꓴꓽ ꓠꓲꓹ ꓕꓶꓻ ꓢꓴ ꓩ-ꓤꓷ ꓔꓯ ꓠꓬ꓾ ꓢꓴꓲ-ꓜꓶ-ꓡ ꓗꓴꓷꓼ ꓗꓪ ꓛꓰꓹ ꓓꓳ ꓙꓰ ꓠꓹ ꓟ ꓐꓯ ꓖꓶ ꓗꓷ ꓥ_ ꓟꓲ꓾ ꓬꓲ ꓠꓬ ꓔꓷꓼ-ꓗꓴꓷꓼ ꓗꓪ ꓡꓯ ꓫꓵ ꓔꓬ ꓢꓲ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓟꓬꓱꓽ ꓔꓯ ꓝ ꓬꓰ ꓠꓹ ꓟ ꓚꓴꓽ ꓬꓲꓹ ꓓꓶ_ ꓡꓳ꓿ ꓟꓵꓽ ꓗꓪ ꓐꓰ ꓖꓼ ꓓꓳ ꓪ ꓡꓰ ꓢꓴ ꓠꓱꓸ ꓐꓯ ꓛꓳ ꓒꓯꓹ ꓐꓴ ꓡꓰ ꓬꓰ ꓙ_ ꓟ ꓑꓶ ꓓꓴ꓾ ꓬꓲ ꓠꓬ ꓙꓬ-ꓟꓶ-ꓠꓲ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓢꓴ ꓐꓴ ꓡꓰ ꓐꓳ ꓔ ꓟ ꓕꓳ ꓶ ꓔꓯ ꓔꓷ-ꓗꓴꓷꓼ ꓥꓳꓽ ꓡꓶꓸ ꓢꓲ꓾ ꓢꓲ ꓫꓬ ꓕꓳ ꓶ ꓔꓯ ꓥ_ ꓟꓲ ꓔꓷ-ꓗꓴꓷꓼ ꓥꓳꓽ ꓗꓪ ꓐꓰ ꓮꓽ ꓟꓬꓹ ꓠꓬꓲꓸ ꓓꓳ ꓡ_ ꓡꓳ꓿ ꓢꓲ ꓫꓬ ꓕꓳ ꓶ ꓔꓯ ꓠꓬ ꓪꓴ-ꓢ ꓟꓬꓱꓽ ꓟꓯꓻ ꓢꓴ ꓐꓴ ꓡꓰ ꓕꓲ ꓗꓴꓷꓼ ꓡꓱꓸꓼ ꓗꓪ ꓔꓯꓹ ꓪꓴꓽ ꓖꓶ_ ꓡꓳ꓿
	ꓩ-ꓤꓷ ꓠꓬ ꓢꓳꓺ ꓦꓲ ꓙꓵꓽ ꓒ ꓕꓲ ꓣꓳ ꓒꓬꓱꓽ ꓣꓴ ꓔ ꓢꓲ꓾ ꓔꓱꓹ ꓚꓵꓺ_ ꓟ ꓟꓸ ꓟꓲ ꓟꓸ ꓖꓶ ꓢꓲ ꓠꓬꓲ꓾ ꓢꓴꓲ-ꓜꓶ-ꓡꓯ ꓗꓪ ꓪꓴ-ꓢ ꓟꓬꓱꓽ ꓬꓰ ꓪꓴꓸ ꓔꓴ_ ꓡꓳ꓿ ꓕꓲ ꓐꓱ ꓢꓴ ꓠꓬ ꓬꓲ ꓚꓺ ꓟꓸ ꓖꓶ_ ꓟ ꓔꓯ ꓘꓳ ꓣꓴ_ ꓥ_ ꓟꓲ꓾ ꓘꓴ ꓜꓲ ꓞꓳ ꓪꓴꓸ ꓓꓵ ꓣꓱꓽ ꓢꓴ ꓡꓰ ꓬꓲ ꓬꓰ ꓔꓬ ꓟ ꓟꓬꓱꓽ ꓔꓯ ꓗꓽ ꓔ ꓢꓲ꓾ ꓙꓵꓻ ꓚꓱꓹ ꓧꓶꓸ ꓙꓰ ꓢꓴ ꓐꓴ ꓥ_ ꓟꓲ ꓬꓲ ꓬꓰ_ ꓟ ꓟꓬꓱꓽ ꓔꓯ ꓔꓳꓹ_ ꓡꓳ꓿ “ꓩ-ꓤꓷ ꓡꓰ ꓚꓺ ꓟꓸ ꓖꓶ_ ꓟ ꓟꓸ ꓟꓲ ꓠꓬ ꓢꓲ ꓡꓲ ꓟ ꓟꓽ ꓒꓬꓱꓼ ꓡ꓾ ꓟꓯꓼ ꓘꓶꓽ ꓡꓰꓽ ꓒꓬꓱꓼ ꓡ_ ꓟ ꓑꓶ ꓓꓴ꓾ ꓬꓲ ꓚꓺ ꓟꓸ ꓖꓶ_ ꓟ ꓟꓸ ꓟꓲ ꓠꓬ ꓙꓲ-ꓢꓴ ꓬꓲꓸ ꓶꓼ ꓓꓳꓽ ꓫꓱꓹ ꓓꓳꓽ ꓟꓽ ꓥ꓾” ꓐꓰ꓾ ꓘꓴ ꓜꓲ ꓞꓳ ꓪꓴꓸ ꓓꓵ ꓣꓱꓽ ꓢꓴ ꓡꓰ ꓐꓯ_ ꓡꓳ꓿
	ꓟꓵꓽ ꓥ ꓕ ꓑꓳ ꓗꓪ ꓙꓲꓻ ꓣꓴꓽ ꓓꓴ ꓙꓳ_ ꓥ_ ꓟꓲ꓾ ꓬꓲ ꓠꓬ ꓦꓰꓼ ꓟꓷꓼ_ ꓟ꓾ ꓙꓬꓺ_ ꓟ_ ꓐꓰ ꓪꓴꓽ ꓧꓶꓻ_ ꓟ ꓜꓲꓽ ꓢꓲ꓾ ꓕꓲ ꓘꓹ ꓓꓵꓽ ꓕꓲ ꓘꓹ ꓓꓳꓺ ꓟꓸ ꓟꓲ ꓚꓺ ꓟꓸ ꓖꓶ_ ꓡꓳ꓿ ꓬꓲ ꓠꓬ ꓙꓵꓺ ꓗꓪ ꓥ_ ꓟꓲ꓾ ꓪ ꓘꓴ ꓦꓲꓻ ꓗꓪ ꓥ_ ꓟꓲ꓾ ꓕꓲ ꓧꓪꓹ ꓧꓪꓹ ꓠꓬ ꓣꓳ-ꓟ ꓘꓴ ꓜꓲ ꓞꓳ ꓪ ꓘꓴ ꓦꓲ ꓗꓪ ꓥ_ ꓟꓲ ꓟꓸ ꓟꓲ ꓚꓺ ꓟꓸ ꓖꓶ_ ꓡꓳ꓿ ꓫꓵꓻ ꓠ ꓛꓲ ꓓꓶꓽ ꓪ ꓡꓰ_ ꓟ ꓠꓬ ꓕꓲꓽ ꓧꓪꓹ ꓟꓽ ꓞꓲꓻꓳ꓿ ꓖꓳ ꓡꓱ ꓥ_ ꓟꓲ ꓬꓲ ꓠꓬ ꓒꓳꓹ ꓒꓶꓽ ꓙꓵꓽ_ ꓟ ꓟꓵꓽ ꓗꓪ ꓙꓰ ꓢꓲ꓾ ꓶꓼ ꓓꓳꓽ ꓔꓯ ꓘꓳ ꓣꓴ ꓠꓲꓹ ꓒꓴ_ ꓟ ꓡꓳ ꓒꓱ ꓗꓪ ꓜ ꓟꓶꓽ ꓠꓬꓲꓽ ꓟꓸ ꓟꓲ ꓚꓺ ꓟꓸ ꓖꓶ_ ꓡꓳ꓿
	ꓩ-ꓤꓷ ꓠꓬ ꓙꓲ-ꓠꓲ-ꓐ (GENEVA) ꓗꓪ ꓑ-ꓣꓳ-ꓔꓰ-ꓢꓶ-ꓔꓯ ꓒꓯꓼ ꓔꓯ ꓛꓵꓽ ꓔꓴ ꓠꓲꓹ ꓫꓵ_ ꓡꓳ꓿ ꓡꓳ ꓒꓱ ꓖꓳ ꓕꓲ ꓟ ꓗꓪ ꓧꓪꓸ ꓡꓰ_ ꓟ ꓟꓶ_ ꓐꓭ ꓕꓯ꓾ ꓔꓷꓼ-ꓗꓴꓷꓼ꓾ ꓢꓴꓲ-ꓜꓶ-ꓡ ꓗꓴꓷꓼ ꓐꓰ ꓬꓲ-ꓔ-ꓡꓲ ꓗꓴꓷꓼ ꓐꓴ ꓐꓱ ꓶ ꓙꓲ-ꓠꓲ-ꓐ ꓡꓳ ꓒꓱꓻ ꓠꓬ ꓶꓼ ꓓꓳꓽ ꓫꓱꓹ ꓓꓳꓽ ꓟꓬꓱꓽ ꓐꓱ ꓶ ꓜꓴꓻ ꓚꓰꓺ ꓒꓬꓱꓼ ꓡ ꓓ_ ꓡꓳ꓿ ꓖ ꓡꓯ ꓖ ꓙꓲ ꓗꓪ ꓟ ꓡꓳ ꓒꓱ ꓮꓽ ꓟꓬꓹ ꓗꓪ ꓧꓪꓸ ꓡꓰ_ ꓟ ꓟꓶ_ ꓡꓳ꓿
	ꓬꓲ ꓠꓬ ꓬꓲ ꓛꓳ ꓒꓯꓹ ꓕꓲ ꓣꓳ_ ꓐꓰ ꓕꓲ ꓪꓺꓼ ꓙꓲ-ꓠꓲ-ꓐ ꓗꓪ ꓟꓬꓱꓽ ꓬꓰ ꓪꓴꓸ ꓔꓴ_ ꓡꓳ꓿ ꓖꓳ ꓡꓱ ꓥ_ ꓟꓲ ꓟꓸ ꓟꓲꓽ ꓠꓬꓲꓽ ꓧꓪꓹꓼ ꓡꓰꓽ ꓚꓺ ꓟꓸ ꓖꓶ ꓪ_ ꓡꓳ꓿ ꓘꓴ ꓜꓲ ꓞꓳ ꓪꓴꓸ ꓓꓵ ꓣꓱꓽ ꓢꓴ ꓡꓰ ꓬꓲ ꓔꓯ ꓘꓴ ꓜꓲꓼ ꓞꓳ ꓗꓪ ꓟꓳꓻ ꓡꓯ ꓘꓳ ꓡ ꓠꓹ ꓟ ꓘꓴꓻ_ ꓡꓳ꓿ ꓬꓲ ꓪ ꓠꓬ ꓩ-ꓤꓷ ꓔꓯ ꓢꓰꓼ ꓠꓹ ꓟ ꓐꓱ ꓶ ꓓꓶꓽ ꓓꓴ ꓢꓰꓼ ꓓꓴ ꓔꓯ ꓐꓵ ꓞꓶ ꓐꓽ ꓢꓽ ꓡꓰ ꓑꓲꓸ ꓔ ꓢꓲ ꓔꓯꓹ ꓡ_ ꓡꓳ꓿ ꓜꓲꓼ ꓓꓴ ꓗꓪ ꓢꓰꓼ ꓟꓽ ꓐ ꓡ ꓥ_ ꓟꓲ ꓬꓲꓸ ꓐꓽ ꓗꓪ ꓢꓰꓼ ꓠꓹ ꓟ ꓐꓱ ꓶ꓾ ꓦꓶꓻ ꓠꓲꓹ ꓐꓬꓻ ꓞꓹ_ ꓟ ꓞꓳ ꓜꓴ ꓠꓬ ꓬꓲ ꓔꓯ ꓡꓳ ꓠꓬꓹ ꓔꓬ_ ꓡꓳ꓿ ꓖꓳ ꓡꓱ ꓥ_ ꓟꓲ ꓐꓯ ꓟꓴ ꓫꓬꓹ ꓜꓴꓻ ꓗꓪ ꓟꓯꓼ ꓓꓶꓽ ꓓꓴ ꓔꓯꓹ ꓔ ꓟ ꓟꓯꓼ ꓕꓲ ꓜꓴ ꓙꓳ_ ꓠꓬꓲ꓾ ꓬꓲ ꓡꓲꓹ ꓗꓷ_ ꓡꓳ꓿ ꓗ ꓠꓯ ꓕꓲ ꓠꓬꓲ ꓠꓯꓼ ꓗꓪ꓾ ꓦꓲꓻ ꓐꓱꓺ ꓐ ꓢꓲ ꓗꓪ ꓟ ꓢꓲꓺ ꓡꓲꓺ ꓟ ꓟꓵꓽ ꓕꓲ ꓔꓳꓸ ꓗꓪ ꓬꓲ ꓔꓯ ꓧꓳꓽ ꓔꓯꓹ ꓙꓰ_ ꓡꓳ꓿ ꓙꓲ-ꓠꓲ-ꓐ ꓡꓳ ꓒꓱ ꓗꓪ ꓶꓼ ꓓꓳꓽ ꓟꓬꓱꓽ ꓬꓰ ꓠꓹ ꓟ ꓐꓱ ꓶ ꓬꓲ ꓪꓴꓸ ꓕꓲ ꓧꓪꓹ ꓢꓯꓼ ꓕꓵꓼ_ ꓟ ꓠꓬ ꓕꓱ ꓗꓪ ꓡꓳꓹ ꓬꓰꓳ꓿ (ꓚꓬ 4ꓽ 6)ꓸ
	“ꓪꓴ-ꓢ ꓠꓽ ꓙ ꓗꓴ ꓠꓲꓹ ꓙꓳ ꓢꓴ ꓔꓯ ꓫ ꓔꓳ ꓡꓰ ꓝꓲ ꓠꓹ ꓟ꓾ ꓟꓲ ꓠꓯ ꓗꓪ ꓟ ꓙꓲꓽ_ ꓟ ꓔꓯ ꓢꓲꓺ ꓓꓳ ꓡ_ ꓡꓳ꓿ ꓝꓮꓲ ꓪꓽ ꓠꓬꓲ_ ꓟ ꓔꓯ ꓫ ꓔꓳ ꓡꓰ ꓝꓲ ꓠꓹ ꓟ꓾ ꓪꓴ-ꓢ ꓡꓰ ꓢꓯꓼ ꓐꓽ_ ꓟ ꓔꓯ ꓢꓲꓺ ꓓꓳ ꓡ_ ꓡꓳ꓾” (1 ꓡꓱ 1ꓽ27) ꓐꓰ꓾ ꓢꓲ ꓫꓬ ꓕꓳ ꓶ ꓗꓪ ꓐꓯ ꓔ ꓟ_ ꓡꓰ ꓐꓰ꓾ ꓟꓬꓱꓽ ꓔꓯ ꓝ ꓣꓱꓽ ꓠꓹ ꓟ꓾ ꓪ ꓜꓲ ꓣꓳꓺ ꓢꓴ ꓕꓲ ꓣꓳ ꓔꓯ ꓢꓲꓺ ꓓꓳ ꓡ_ ꓡꓳ꓿ ꓞꓳ ꓡꓱ ꓤ ꓖꓳ ꓕꓲ ꓣꓳ ꓠꓬ ꓮꓽ ꓘꓶꓸ ꓙ ꓣꓳꓽ ꓢꓴ ꓥ ꓟ ꓑꓶ ꓓꓴ꓾ ꓦ ꓡꓱ ꓢꓴ ꓛꓳ ꓒꓯꓹ ꓐꓴ ꓠꓬ ꓬꓲ ꓔꓯ ꓮꓽ ꓔꓳ ꓔꓳ ꓙ ꓡꓯ ꓘꓳ ꓟꓽ ꓑꓶꓸ꓿ ꓩ-ꓤꓷ ꓔꓯ ꓟꓽ ꓘꓳ ꓣꓴ ꓟ ꓟꓵꓽ ꓗꓪ ꓕꓱ ꓡꓱ ꓫꓵꓽ ꓡ ꓞꓳ ꓠꓬ ꓮꓸ ꓫꓵꓽ  ꓬꓰ ꓐ ꓡ ꓢꓰꓽ꓾ ꓐꓰ꓾ ꓠ ꓠꓬꓲ ꓠꓹꓼ ꓗ_ ꓡꓳ꓿

ꓢꓳ ꓦꓲ ꓙꓵꓽ ꓩ-ꓣꓳ-ꓟꓲ

	ꓩ-ꓣꓳ-ꓟꓲ (FAREL) ꓠꓬ ꓢꓳꓺ ꓦꓲ ꓙꓵꓽ ꓢꓴ ꓬꓰ ꓢꓲ꓾ ꓪꓴ-ꓢ ꓟꓬꓱꓽ ꓣꓱꓽ ꓪꓴꓸ ꓔꓴ_ ꓡꓳ꓿ ꓢꓳ ꓦꓲ ꓗꓪ ꓬꓲ ꓡꓰ ꓟꓸ ꓖꓶ ꓗꓷ ꓟ ꓤ ꓠꓱ ꓤ ꓐꓴ ꓠꓬ꓾ ꓬꓲ ꓪ ꓢꓳꓺ ꓟꓶ_ ꓟ ꓔꓯ ꓬꓲ ꓪ ꓦꓲꓻ ꓘꓴꓽ ꓗꓪ ꓕꓲꓽ ꓝꓸ ꓐꓯ ꓟꓸ ꓖꓶ_ ꓡꓳ꓿ ꓟꓽ ꓟꓶ ꓫꓵ ꓕꓯ ꓢꓳꓺ ꓤ ꓬꓲ ꓪ ꓮꓽ ꓐ ꓮ ꓟ ꓐꓴ ꓠꓬ꓾ ꓟꓸ ꓒ ꓡꓰ ꓟꓸ ꓖꓶ_ ꓟ ꓟꓸ ꓟꓲ ꓔꓯ ꓑ ꓙ ꓪ_ ꓡꓳ꓿ ꓘꓶ ꓫꓵꓽ ꓫꓵꓼ_ ꓐꓰ ꓑꓶꓺ ꓕꓳ ꓶ (ꓦꓻ ꓟꓸ ꓟꓲ ꓐꓳ ꓔ ꓟ ꓕꓳ ꓶ ꓒꓬꓽ ꓤ) ꓔꓯ ꓬꓲꓸ ꓒꓵꓽ ꓟꓽ ꓧꓪꓺ ꓧꓪꓺ ꓑꓶꓺ ꓖꓶ_ ꓡꓳ꓿ ꓟꓽ ꓟꓶ ꓫꓵ ꓕꓯ ꓡ ꓞꓳ ꓕꓱ ꓕꓲ ꓣꓳ ꓠꓬ ꓛꓰꓹ ꓙꓰ ꓠ ꓗꓷ ꓡꓰ ꓥ_ ꓟꓲ꓾ ꓬꓲ ꓡꓰ ꓟꓸ ꓖꓶ ꓔꓲ ꓬꓰ ꓟ ꓟꓸ ꓟꓲꓽ ꓠꓬ꓾ ꓞꓳ ꓤ ꓠꓲꓹ ꓟ ꓗꓪ ꓬꓲꓸ ꓚꓰꓺ ꓣꓱꓻ ꓕꓶꓻ ꓡꓰ_ ꓡꓳ꓿ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓟꓬꓱꓽ ꓐꓱ ꓶ ꓶꓼ ꓥꓳꓽ ꓜ ꓫꓵꓸ ꓓꓳꓽ ꓔꓲ ꓬꓰ_ ꓟ ꓥꓳ꓿ ꓡꓳꓹ ꓬꓰ_ ꓕꓯ ꓑ-ꓣꓳ-ꓔꓰ-ꓢꓶꓽ-ꓔꓯ (PROTESTANT) ꓘꓴ ꓜꓲ ꓞꓳ ꓪꓴꓸ ꓓꓵ ꓕꓱꓼ ꓚꓱꓹ ꓔꓯ ꓙꓲ-ꓠꓲ-ꓐ ꓗꓪ ꓔꓶꓺ ꓐ ꓡ_ ꓡꓳ꓿
	ꓐ-ꓢꓰ ꓡꓳ ꓒꓱ ꓗꓪ ꓓꓴꓻ ꓓꓳ ꓙꓰ ꓔꓬ ꓟ ꓗꓷ-ꓡ-ꓪꓰ (CALVIN) ꓠꓬ꓾ ꓙꓲ-ꓠꓲ-ꓐ ꓡꓳ ꓒꓱ ꓔꓯ ꓗꓳꓸ ꓬꓯꓼ_ ꓕꓯ꓾ ꓡꓳ ꓒꓱ ꓖꓳ ꓟ ꓔꓯ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓟꓬꓱꓽ ꓐꓱ ꓶ ꓢꓽ ꓗꓳꓸ ꓡ_ ꓡꓳ꓿
	ꓩ-ꓤꓷ ꓠꓬ ꓬꓲ ꓕꓱ ꓕꓲ ꓧꓪꓹ ꓚꓳꓺ ꓡ_ ꓕꓯ꓾ ꓪꓴ-ꓢ ꓡꓰ ꓙ ꓖꓴ ꓧꓳꓽ_ ꓟ ꓔꓯ ꓣꓷꓠ_ ꓡꓳ꓿ ꓙꓲ-ꓠꓲ-ꓐ ꓡꓳ ꓒꓱ ꓠꓬ ꓩ-ꓤꓷ ꓐꓴ ꓕꓲ ꓜꓴ ꓦ ꓡꓱ ꓚꓱꓹ ꓔꓯ ꓘꓳ ꓣꓴ ꓗꓷ ꓥ_ ꓟꓲ꓾ ꓢꓲ-ꓫꓬ-ꓟ-ꓦ ꓬꓲ ꓪꓽ ꓠꓬꓲ_ ꓟ ꓡꓰ ꓞꓳ ꓤ ꓠꓲꓹ ꓟ ꓔꓯ ꓬꓲꓸ ꓫꓵꓼ ꓫꓬꓹ ꓚꓰꓼ ꓖꓶ ꓛꓺ_ ꓢꓰꓽ ꓡꓳ꓿ ꓙꓵꓽ ꓪ꓾ ꓥ ꓠꓬ ꓕꓵꓼ ꓪ ꓗꓪ ꓐꓰ ꓬꓰ ꓐ ꓡ_ ꓟ ꓟꓬꓱꓽ ꓕꓲ ꓫꓵꓽ ꓟꓽ ꓥ꓿ ꓙꓲ-ꓠꓲ-ꓐ ꓗꓪ ꓟ ꓑ ꓫꓬ ꓐꓴ ꓠꓬ ꓣꓳ-ꓟ ꓘꓴ ꓜꓲ ꓞꓳ ꓙꓵꓽ ꓪ ꓔꓯ ꓟꓽ ꓒꓵꓽ ꓛꓳ ꓔꓬ ꓐꓯ_ ꓥ_ ꓟꓲ꓾ ꓣꓳ-ꓟ ꓢꓳ ꓐꓴ ꓟꓽ ꓙꓲ ꓟꓽ ꓜꓳꓽ ꓟ ꓔꓯ ꓔꓳꓹ ꓠꓹ ꓟ ꓠꓽ꓾ ꓬꓲ ꓪ ꓟꓽ ꓐ ꓡ ꓢꓰꓽ꓿
	ꓩ-ꓤꓷ ꓡꓰ ꓞꓳ ꓡꓱ ꓟꓸ ꓟꓲ ꓚꓺ ꓒ ꓖꓳ ꓕꓲ ꓣꓳ ꓔꓯ ꓙꓲ-ꓠꓲ-ꓐ ꓗꓪ ꓡꓯ ꓫꓵ ꓔꓬꓹ ꓠꓹ ꓟ꓾ ꓢꓲꓺ ꓒ ꓟꓬꓱꓺ ꓗꓪ ꓐꓰ ꓓꓰꓽ_ ꓡꓳ꓿ ꓗꓷ-ꓡ-ꓪꓰ ꓠꓬ ꓙꓳꓺ ꓦꓲꓸ ꓡꓰ_ ꓡꓳ꓿ ꓮ ꓡꓲꓳ ꓐꓯ ꓠꓬ ꓙꓲ-ꓠꓲ-ꓐ ꓗꓪ ꓟ ꓞꓳ ꓤ ꓐꓴ ꓬꓲ ꓪ ꓠꓲꓹ ꓪꓴꓽ_ ꓟ_ ꓐꓰ ꓠꓲꓹ ꓟ ꓩꓴꓻ_ ꓟ ꓔꓯ ꓬꓲ ꓔꓳꓹ ꓞꓹ ꓟꓽ ꓘꓴ꓿ ꓬꓲ ꓠꓬ ꓢꓲꓺ ꓡꓲ_ ꓐꓰ ꓟꓸ ꓟꓲ ꓢꓳ ꓣꓴ ꓠꓹ ꓟ꓾ ꓙꓲꓻ_ ꓟ ꓠꓬꓲ ꓖꓴ ꓕꓲ ꓟ ꓔꓯ ꓣꓱꓽ ꓬꓯꓼ ꓔꓬ_ ꓡꓳ꓿ ꓠꓬꓲ ꓖꓴ ꓖꓳ ꓕꓲ ꓔꓳꓸ ꓗꓪ ꓐꓰ ꓕꓳ ꓶ ꓐꓳ ꓢꓲ꓾ ꓘꓴ ꓜꓲ ꓞꓳ ꓐꓴ ꓔꓯ ꓦꓻ ꓖꓶ ꓢꓲ ꓠꓬꓲ꓾ ꓟꓸ ꓖꓶ ꓑꓱꓺ ꓖꓶ ꓠꓹ ꓟ ꓥ ꓡꓳ꓿ ꓖꓳ ꓡꓱ ꓥ_ ꓟꓲ “ꓪꓴ-ꓢ ꓬꓲ ꓡꓯꓼ ꓪꓵꓼ ꓠꓬ ꓟꓴ ꓗꓪ ꓗꓪ_ ꓐꓰ ꓛꓱꓺ ꓬꓯꓼ ꓩꓴ ꓡ ꓢꓲ꓾ ꓬꓲ ꓔꓬꓹ ꓠꓲꓹ ꓟꓽ ꓫꓵ ꓟ ꓙꓲ-ꓠꓲ-ꓐ ꓗꓪ ꓬꓲ ꓔꓯ ꓔꓬ ꓝꓲ_ ꓟ_ ꓡꓰ ꓐꓰ” ꓬꓲ ꓠꓲꓹ ꓟ ꓠꓯꓸꓼ ꓗꓪ ꓘꓳ ꓣꓴ ꓟꓶ ꓠꓬꓲ꓾ ꓩ-ꓤꓷ ꓐꓯ ꓘꓶ ꓔꓯ ꓬꓲ ꓒꓳꓹ ꓟꓽ ꓑꓶ꓿

ꓟꓴ ꓖꓴꓽ ꓑꓱꓹ_ ꓟ_ ꓡꓰ ꓐꓰ ꓙꓱꓽ ꓕꓼ_ ꓟ

	ꓙꓲ-ꓠꓲ-ꓐ ꓡꓳ ꓒꓱ ꓔꓯ ꓠꓬ ꓒꓳꓹ ꓒꓶꓽ ꓪꓴꓸ ꓓꓵ ꓣꓱꓽ ꓢꓴ ꓐꓴ ꓡꓰ ꓙꓱꓽ ꓕꓼ ꓢꓲ꓾ ꓝꓳꓹ ꓖꓶ_ ꓡꓳ꓿ ꓪ ꓔꓲ ꓐꓴ ꓔꓯ ꓥ_ ꓟꓲ ꓙꓵꓽ ꓓꓳꓽ ꓡꓰ ꓘꓴ_ ꓟ ꓒꓳꓹ ꓒꓶ ꓙꓵꓽ ꓪ ꓔꓯ ꓠꓬ꓾ ꓡꓳ ꓒꓱ ꓤ ꓕꓱ ꓟ ꓮ ꓡꓲ ꓐꓰ ꓔꓳꓹ ꓧꓪꓸ ꓡꓰ ꓘꓴ ꓠꓯꓹ ꓥꓳ ꓪ?
	ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓗꓪ ꓬꓲ ꓪꓴ ꓕꓲ ꓕꓳꓼ ꓧꓪꓸ ꓡꓰ ꓓꓴ ꓟꓶ ꓗꓷꓳ꓿ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓢꓴ ꓐꓴ ꓔꓯ ꓟꓶꓽ ꓬꓰ ꓝꓲ ꓠꓹ ꓟ ꓐꓱ ꓶ ꓣꓳ-ꓟ ꓗꓪ ꓐꓰ ꓟꓯꓼ ꓜꓴ ꓬꓲ ꓫꓵꓼ ꓘꓴ ꓔ_ ꓡꓳ꓿ ꓙꓲ-ꓢꓴ-ꓕ (JESUITS) ꓠꓬ ꓣꓳ-ꓟ ꓘꓴ ꓜꓲ ꓞꓳ ꓡꓰ ꓔꓶꓺ ꓔ ꓟ ꓜꓴꓻ ꓕꓲ ꓟ ꓥ ꓡꓳ꓿ ꓜꓴ ꓖꓳ ꓟ ꓠꓬ ꓒꓳꓹ ꓒꓶꓽ ꓬꓲ ꓡ ꓞꓳ ꓗꓳ ꓡꓳ ꓗꓪ ꓮꓸ ꓓꓲꓽ ꓥꓶꓺ_ ꓟ꓾ ꓗꓺ ꓫꓵꓺ ꓟꓽ ꓙꓳ ꓟ꓾ ꓢꓯꓼ ꓙꓳ_ ꓟ ꓜꓴꓻ ꓕꓲ ꓜꓴ ꓥ ꓡꓳ꓿ ꓬꓲ ꓪ ꓔꓯ ꓫꓱꓸ ꓤꓽ ꓠꓲꓹ ꓟꓽ ꓙꓳ꓿ ꓦꓰꓽ ꓠꓲꓹ ꓟꓽ ꓙꓳ꓿ ꓬꓲ ꓪ ꓜꓴ_ ꓡꓰꓽ ꓟꓽ ꓥ ꓠꓬ ꓮꓽ ꓟ ꓔꓯ_ ꓟꓲ ꓬꓲ ꓪ ꓟꓽ ꓚꓬꓺ꓿
	ꓡꓯ ꓐꓳ ꓔꓶ ꓓꓴ_ ꓐꓰ꓾ ꓐꓱ ꓓꓴꓽ_ ꓐꓰ ꓮꓸ ꓔꓳꓸ ꓬꓲ ꓘꓴ ꓕꓱ ꓟꓬ ꓫꓵꓽ ꓙꓲꓻ ꓣꓴꓽ ꓓꓴ ꓙꓳ_ ꓟ ꓗꓳ ꓡꓳ ꓗꓪ ꓔꓱꓹ ꓚꓵꓺ_ ꓟ ꓟꓸ ꓟꓲ ꓔꓯ ꓛꓵꓽ ꓔꓴ ꓠꓹ ꓟ꓾ ꓫ ꓟ_ ꓐꓰ꓾ ꓙꓬꓺ_ ꓟ_ ꓐꓰ꓾ ꓦꓰꓼ ꓟꓷꓼ_ ꓟ_ ꓐꓰ꓾ ꓪꓴꓽ ꓧꓶꓻ_ ꓟ ꓔꓯ ꓜꓲꓽ ꓘꓴ ꓠꓹ ꓟ꓾ ꓙꓲ-ꓢꓴ ꓬꓲ ꓶꓼ ꓓꓳꓽ ꓫꓱꓹ ꓓꓳꓽ ꓡꓰ ꓦ ꓡꓱ ꓢꓴ ꓐꓴ ꓔꓯ ꓢꓯꓼ ꓪ ꓖꓶ ꓔꓬ_ ꓡꓳ꓿ ꓙꓲ-ꓢꓴ-ꓕ ꓙꓵꓻ ꓚꓱꓹ ꓡꓰ ꓬꓲ ꓪ ꓗ ꓠꓯ ꓛꓳ ꓢꓴ ꓐꓴ ꓔꓯ ꓥꓳꓽ ꓡꓰ_ ꓟ ꓙꓵꓻ ꓚꓱꓹ ꓠꓯꓸꓼ ꓗꓪ ꓪꓳꓽ ꓔ ꓢꓲ꓾ ꓬꓲ ꓪ ꓠꓬ ꓙꓲꓻ ꓣꓴꓽ ꓓꓴ ꓔꓯ ꓟꓽ ꓙꓳꓺ꓾ ꓔꓱꓹ ꓚꓵꓺ_ ꓟ ꓔꓯ ꓔꓳꓹ_ ꓡꓳ꓿ ꓬꓲ ꓪ ꓟꓽ ꓬꓰ ꓑꓶ ꓟ ꓥꓶꓺ_ ꓟ ꓟꓬꓱꓽ ꓟꓽ ꓙꓳ꓿ ꓬꓲ ꓪ ꓔꓯ ꓠꓬ ꓗꓶꓸ ꓟꓽ ꓚꓰꓼ ꓟ ꓕꓲ ꓫꓵꓽ_ ꓟꓲ ꓟꓽ ꓙꓳ꓿ ꓮ ꓣꓳ ꓙꓲꓻ ꓘꓳꓹ_ ꓟ ꓗꓪ ꓮꓸ ꓫꓵꓽ ꓬꓰ ꓫ ꓓꓴ ꓟꓽ ꓙꓳ꓿ ꓬꓲ ꓪ ꓔꓶꓺ ꓙꓱꓼ ꓓꓽ ꓟ ꓠꓬ ꓑ-ꓣꓳ-ꓔꓰ-ꓢꓶ-ꓔꓯ ꓙꓵꓻ ꓚꓱꓹ ꓔꓯ ꓟꓶꓽ ꓬꓰ ꓝꓲ ꓢꓲ꓾ ꓒꓳꓹ ꓒꓶꓽ ꓙꓵꓽ ꓪ ꓔꓯ ꓕꓶꓻ ꓡꓰ ꓝꓲ ꓠꓹ ꓟ ꓥ ꓡꓳ꓿
	ꓬꓲ ꓪ ꓠꓬ ꓢꓴ ꓐꓱ ꓶ ꓙꓲ_ ꓟ ꓬꓰ ꓖꓶ ꓢꓴ ꓙꓲ-ꓢꓴ ꓬꓲ ꓟꓬꓱꓺ ꓟꓯꓻ ꓔ ꓢꓲ꓾ ꓠꓯ ꓞꓲꓼ ꓦꓲ ꓗꓪ ꓚꓳꓺ ꓙꓰ ꓢꓲ ꓠꓬꓲ꓾ ꓞꓳ ꓠꓻ ꓐꓴ_ ꓐꓰ ꓞꓳ ꓫ ꓐꓴ ꓔꓯ ꓡꓳꓸ ꓙ ꓗꓶꓸ ꓗꓶꓸ_ ꓡꓳ꓿ ꓖꓳ ꓡꓱ ꓚꓳꓺ ꓙꓰ_ ꓕꓯ ꓬꓲ ꓪ ꓠꓬ ꓢꓲ ꓫꓬ_ ꓟ ꓐꓵ ꓞꓶ ꓔꓯ ꓖꓪꓽ ꓔ_ ꓡꓳ꓿ ꓕꓯ ꓢꓲ ꓕꓲ ꓒꓳꓹ ꓗꓪ ꓐꓰ ꓡꓳꓸ ꓟꓳ_ ꓕꓯ ꓬꓲ ꓪ ꓠꓬ ꓝꓴꓲ ꓟꓽ ꓬꓰ ꓠꓬꓲ ꓢꓴ_ ꓡꓰ ꓐꓰ ꓗꓹ_ ꓟꓲ꓾ ꓬꓲ ꓪ ꓠꓯꓸꓼ ꓗꓪ ꓠꓽ꓾ ꓠꓲꓹ ꓖꓳꓼ_ ꓟ ꓚꓴꓽ ꓬꓲꓹ ꓔꓯ ꓚꓵꓺ ꓔ_ ꓡꓳ꓿ ꓬꓲ ꓪ ꓘꓳ ꓣꓴ ꓔ ꓟ ꓚꓱꓹ ꓕꓲ ꓟ ꓠꓬ꓾ ꓬꓲ ꓪ ꓐꓱ ꓶ ꓙꓲꓻ ꓖꓴ ꓙꓳ_ ꓕꓯ ꓠꓽ꓾ ꓟꓽ ꓔꓱꓹ ꓟ ꓚꓱꓹ ꓔꓯ ꓥ_ ꓟꓲ ꓣꓱꓽ ꓓ_ ꓡꓳ꓾ ꓐꓯ_ ꓟ ꓥ ꓡꓳ꓿ ꓘꓴ ꓜꓲ ꓞꓳ ꓐꓱ ꓶ ꓗꓶꓸ_ ꓟ꓾ ꓘꓴꓽ_ ꓟ꓾ ꓙꓱꓽ_ ꓟ꓾ ꓞꓳ ꓤ ꓢꓰꓼ_ ꓟ ꓕꓱ ꓟꓬ ꓫꓵꓽ ꓬꓰ_ ꓟ ꓠꓬ꓾ ꓫꓱꓸ ꓖꓶ ꓒꓵꓽ_ ꓟ ꓟꓬꓱꓽ ꓕꓲ ꓫꓵꓽ_ ꓡꓰ ꓐꓰ ꓬꓲ ꓪ ꓚꓬꓹ ꓔ_ ꓡꓳ꓿ ꓬꓲ ꓪ ꓠꓬ ꓬꓲ ꓪ ꓒꓬꓱꓽ ꓚꓵꓺ ꓔꓯ ꓑꓲꓸ ꓔ ꓢꓲ꓾ ꓗꓴꓷꓼ ꓙꓵꓽ ꓚꓱꓹ ꓗꓺ ꓫꓵꓺ ꓐꓳ_ ꓟ ꓗꓪ ꓚꓴꓽ ꓬꓲꓹ ꓖꓶ ꓢꓴ ꓐꓴ ꓗꓳ ꓡꓳ ꓗꓪ ꓛꓲ ꓟꓬꓱꓽ ꓬꓰ ꓔꓬ_ ꓡꓳ꓿ ꓕꓺ ꓠꓬꓲ_ ꓟ ꓟꓬꓱꓽ ꓔꓯ_ ꓟꓲ ꓬꓰ_ ꓢꓰꓽ ꓡꓳ꓿ ꓑ ꓫꓬ ꓐꓱ ꓶ ꓢꓳꓺ ꓦꓲ ꓥ_ ꓟꓲ ꓔꓶꓺ ꓖꓶ_ ꓡꓳ꓿ ꓑ-ꓣꓳ-ꓔꓰ-ꓢꓶꓽ-ꓔꓯ ꓐꓴ ꓡꓰ ꓦꓵꓻ ꓔ ꓟ ꓤ ꓠꓱ ꓐꓴ ꓔꓯ ꓠꓬ ꓒꓳꓹ ꓒꓶꓽ ꓘꓴ ꓜꓲ ꓞꓳ ꓪꓴꓸ ꓓꓵ ꓕꓱꓼ ꓚꓱꓹ ꓗꓪ ꓗꓶꓸ ꓧꓳꓽ ꓓꓵꓽ ꓙꓰ ꓠꓬꓲ꓾ ꓤ ꓠꓱ ꓖꓳ ꓕꓲ ꓧꓳꓽ ꓠꓬ ꓬꓲ ꓪ ꓮ ꓐ ꓮ ꓟ ꓐꓴ ꓢꓯꓼ ꓟꓬ ꓖꓶ ꓢꓲ ꓟꓶ ꓔ ꓟ ꓦ ꓡꓱ ꓚꓱꓹ ꓔꓯ ꓒꓳꓹ_ ꓡꓳ꓿ ꓙꓲ-ꓢꓴ-ꓕ ꓐꓴ ꓔꓬ ꓟ ꓟꓵꓽ ꓥ ꓕ ꓑꓳ ꓗꓪ ꓒꓳꓹ ꓒꓶꓽ ꓙꓵꓽ ꓪ ꓝꓮꓲ ꓪꓴꓽ ꓡ_ ꓡꓳ꓿
	ꓙꓲ-ꓢꓴ-ꓕ ꓐꓴ ꓪ ꓜꓲ ꓙꓵꓽ ꓪ ꓙꓳ ꓡ ꓠꓹ ꓟ ꓐꓱ ꓶ꓾ ꓲ-ꓗꓴꓲ-ꓜꓲ-ꓫꓲ (INQUISITION) ꓐꓯ_ ꓟ ꓧꓪꓺ ꓟꓰꓹ ꓠ ꓠꓬꓲ_ ꓟ ꓗꓺ ꓫꓵꓺ ꓕꓲ ꓫꓵꓽ ꓔꓯ ꓕꓵꓼ ꓪ ꓐꓯ ꓑꓶꓺ ꓗꓷ_ ꓡꓳ꓿ ꓙꓳꓺ ꓦꓲꓸ ꓓꓴ ꓐꓯ ꓟꓴ ꓕꓲꓺ ꓕꓱ ꓟ ꓔꓯ ꓒꓳꓹ ꓒꓶꓽ ꓪꓴꓸ ꓓꓵ ꓣꓱꓽ ꓢꓴ ꓐꓴ ꓡꓰ ꓔꓶꓺ ꓔ ꓟ ꓥ ꓡꓳ꓿ ꓐꓱ ꓓꓴ ꓗꓪ ꓮꓸ ꓓꓲꓽ ꓥꓶꓺ_ ꓟ ꓘꓶꓻ ꓙꓵꓻ ꓓꓴ ꓣꓱꓽ ꓢꓲ꓾ ꓧꓪꓺ ꓟꓰꓹ ꓠ ꓠꓬꓲ_ ꓡꓳ꓿ ꓖꓳ ꓡꓱ ꓠꓬ ꓗꓴꓷꓼ ꓮꓽ ꓟꓬꓹ ꓗꓪ ꓟ ꓢꓷ ꓠꓲꓹ ꓙꓳ ꓢꓴ ꓐꓴ_ ꓐꓰ ꓞꓳ ꓓꓻ ꓐꓴ ꓕꓲ ꓐꓱ ꓔꓯ ꓢꓰꓼ ꓪ ꓡꓰ_ ꓡꓳ꓿ ꓕꓲ ꓐꓱ ꓢꓴ ꓠꓬ ꓠꓱꓸ ꓐꓯ ꓗꓴꓷꓼ ꓗꓪ ꓛꓰꓹ ꓙꓰ_ ꓡꓳ꓿

ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓗꓪ ꓧꓪꓸ ꓡꓰ ꓓꓴ

	ꓣꓳ-ꓟ ꓘꓴ ꓜꓲ ꓞꓳ ꓠꓬ ꓖ ꓑꓳꓸ ꓗꓪ ꓐꓯ ꓔ ꓟ ꓚꓱꓹ ꓔꓯ ꓣꓱꓽ ꓢꓲ꓾ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓟꓬꓱꓽ ꓔꓯ ꓠꓽ ꓡꓰ ꓝꓲ ꓢꓲ ꓠꓬꓲ꓾ ꓞꓳ ꓤ ꓐꓴ ꓔꓯ ꓠꓬ ꓮꓸ ꓫꓵꓽ_ ꓟꓲ ꓟꓽ ꓦꓰꓽ ꓗꓴꓸ ꓟ ꓤꓶꓻ꓾ ꓙꓵꓻ ꓥꓳꓽ ꓡꓰ_ ꓟ ꓤꓶꓻ ꓗꓪ ꓢꓯꓸ ꓔꓬ ꓝꓲ_ ꓡꓳ꓿ ꓖꓳ ꓡꓱ ꓥ_ ꓟꓲ ꓪꓴ-ꓢ ꓬꓲ ꓣꓱꓽ ꓛꓰ ꓗꓪ ꓐꓰ ꓡꓴ-ꓔꓷ ꓔꓯ ꓛꓲ ꓝꓸ ꓡꓯꓼ ꓝꓸ ꓢꓴ ꓓꓳ ꓡ ꓢꓲ꓾ ꓑ-ꓣꓳ-ꓔꓰ-ꓢꓶ-ꓔꓯ ꓙꓵꓻ ꓚꓱꓹ ꓠꓬ ꓟꓽ ꓒꓲꓼ ꓬꓰ꓿ ꓪꓴ-ꓢ ꓟꓬꓱꓽ ꓬꓰ ꓧꓪꓸ ꓡꓰ_ ꓟ ꓠꓬ ꓪ ꓔꓲ ꓫꓵꓽ ꓐꓴ ꓑꓶꓸ ꓓꓴ ꓟꓽ ꓥ꓿ ꓱꓺ ꓓꓰꓺ_ ꓟ_ ꓐꓰ ꓢꓯꓼ ꓐꓽ_ ꓟ ꓗꓴꓷꓼ ꓠꓬ ꓪꓴ-ꓢ ꓟꓬꓱꓽ ꓓꓽ ꓪꓴꓸ ꓪꓴꓽ ꓡ ꓟꓴ ꓡ ꓖꓴ ꓥ ꓡꓳ꓿ ꓟꓵꓽ ꓖꓳ ꓟ ꓠꓬ ꓙꓲ-ꓠꓲ-ꓐ ꓐꓰ ꓢꓶ-ꓑ-ꓠꓲ-ꓬ ꓡꓰ ꓘꓶꓻ ꓙꓵꓻ_ ꓟ ꓔꓯ ꓔꓳꓹ ꓜꓳꓽ ꓪ ꓔꓬ ꓟ ꓧꓳ-ꓡ ꓗꓴꓷꓼ ꓐꓰ꓾ ꓢꓲ ꓡꓲ ꓗꓹ ꓛꓲ ꓢꓲ ꓟꓵꓽ ꓞꓶꓻ_ ꓟ ꓢꓴꓲ-ꓓꓲ ꓗꓴꓷꓼ ꓐꓴ ꓥ ꓡꓳ꓿
	ꓗꓷ-ꓡ-ꓪꓰ ꓠꓬ ꓬꓴ-ꓣꓳ-ꓑ (EUROPE) ꓕꓲ ꓚꓳꓺ ꓡꓳ ꓗꓪ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓟꓬꓱꓽ ꓪꓴꓽ ꓡ ꓟꓴ ꓡ ꓠꓹ ꓟ ꓐꓱ ꓶ꓾ ꓙꓲ-ꓠꓲ-ꓐ ꓗꓪ (30) ꓘꓳꓼ ꓟꓬꓱꓽ ꓬꓰ_ ꓡꓳ꓿ ꓗꓷ-ꓡ-ꓪꓰ ꓠꓬ ꓬꓰ_ ꓟ ꓟꓬꓱꓽ_ ꓐꓰ ꓙꓵꓻ ꓚꓱꓹ ꓗꓪ ꓓꓰꓺ ꓓꓴ ꓟꓽ ꓙꓳ ꓢꓴ ꓕꓲ ꓣꓳ ꓠꓽ ꓟꓽ ꓥ꓿ ꓖꓳ ꓡꓱ ꓥ_ ꓟꓲ ꓬꓲ ꓠꓬ ꓔꓱꓹ ꓚꓵꓺ_ ꓟ ꓔꓯ ꓚꓺ ꓒꓬꓱꓺ_ ꓟ ꓗꓪ ꓡ ꓔꓲꓺ ꓢꓴ ꓕꓲ ꓣꓳ ꓥ ꓡꓳ꓿ ꓝꓮꓲ ꓬꓲ ꓠꓬ ꓒꓳꓹ ꓒꓶꓽ ꓙꓵꓻ ꓚꓱꓹ ꓔꓯ ꓔꓳꓹ ꓢꓲ꓾ ꓑ-ꓣꓳ-ꓔꓰ-ꓢꓶ-ꓔꓯ ꓙꓵꓻ ꓚꓱꓹ ꓔꓯ ꓔꓺ ꓙ_ ꓟ ꓗꓪ ꓓꓻ ꓢꓴ ꓕꓲ ꓣꓳ ꓥ ꓡꓳ꓿ ꓝꓮꓲ ꓬꓲ ꓠꓬ ꓣꓳ-ꓟ ꓢꓳ ꓟꓸ ꓟꓲ ꓑꓶ ꓓꓴ ꓘꓶꓽ ꓘꓹ ꓟ_ ꓐꓰ ꓐꓬꓺ ꓡꓰ ꓛꓵꓽ ꓡꓰ_ ꓟ ꓐꓲꓺ ꓞꓹ ꓟ ꓠꓯꓸꓼ ꓗꓪ꓾ ꓫꓬꓹ ꓔꓱꓹ ꓔ ꓟ ꓘꓴ ꓜꓲꓼ ꓞꓳ ꓔꓯ ꓢꓲ ꓢꓲ ꓫꓬ ꓫꓬ_ ꓐꓰ ꓫꓺ ꓒꓵꓽ ꓔ ꓐ ꓡ ꓢꓴ ꓕꓲ ꓣꓳ ꓥ ꓡꓳ꓿
	ꓬꓲ ꓠꓬ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ_ ꓐꓰ ꓗꓪ' ꓫꓵ_ ꓟ ꓙꓵꓻ ꓚꓱꓹ ꓔꓯ ꓒꓬꓱꓺ ꓙꓰ ꓝꓲ ꓠꓹ ꓟ ꓐꓱ ꓶ꓾ ꓙꓲ-ꓠꓲ-ꓐ ꓗꓪ ꓕꓳ ꓶ ꓠꓬꓲꓸ_ ꓡꓳ꓿ ꓙꓵꓻ ꓚꓱꓹ ꓖꓳ ꓟ ꓔꓯ ꓚꓺ ꓟꓸ ꓖꓶ ꓢꓴ ꓐꓴ ꓔꓯ ꓥ_ ꓟꓲ꓾ ꓡꓳ ꓒꓱ ꓕꓱ ꓟ ꓗꓪ ꓐꓰ ꓦꓵꓻ ꓪꓴꓽ ꓡ_ ꓡꓳ꓿ ꓖꓳ ꓡꓱ ꓠꓬꓲ ꓗꓸ ꓧꓪꓺ_ ꓟ ꓔꓳꓹ ꓜꓳꓽ ꓔꓬ ꓟ ꓗꓴꓷꓼ ꓐꓴ ꓠꓬ꓾ ꓟꓸ ꓖꓶ ꓑꓱ ꓖꓶ ꓓꓴ_ ꓐꓰ ꓢꓯꓼ ꓖꓶ ꓓꓴ ꓟꓶ ꓡꓰ ꓠꓹ ꓟ꓾ ꓙꓲ-ꓠꓲ-ꓐ ꓡꓳ ꓒꓱ ꓔꓯ ꓦ ꓡꓱ ꓐꓳ ꓔ_ ꓡꓳ꓿ ꓡꓳ ꓒꓱ ꓕꓱ ꓟ ꓠꓬ ꓬꓴ-ꓣꓳ-ꓑ ꓐꓶ ꓓꓵꓽ ꓕꓲ ꓒꓳꓹ ꓗꓪ ꓟ ꓗꓴꓷꓼ ꓐꓴ ꓡꓰ ꓧꓪꓺ ꓔꓬ_ ꓟ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓢꓴ ꓐꓴ ꓐꓱ ꓶ꓾ ꓫ ꓑꓬ ꓖꓴ ꓕꓲ ꓟ ꓒꓬꓱꓼ ꓡ_ ꓡꓳ꓿ ꓡꓳ ꓒꓱ ꓕꓱ ꓟ ꓠꓬ ꓬꓲ ꓪ ꓔꓯ ꓠꓲꓹ ꓒꓴ ꓒꓴ_ ꓐꓰ ꓘꓳ ꓣꓴ_ ꓡꓳ꓿ ꓬꓲ ꓪ ꓥ_ ꓟꓲ ꓬꓲ ꓪ ꓢꓷ ꓔ ꓟ ꓢꓷ ꓠꓲꓹ_ ꓐꓰ꓾ ꓪꓴ-ꓢ ꓔꓯ ꓙꓳꓺ ꓒꓵꓽ_ ꓟ ꓡꓰ ꓡꓳ ꓒꓱ ꓕꓱ ꓟ ꓐꓶ ꓶ ꓙꓲꓻ ꓖꓴ ꓟꓶ ꓡꓰ ꓝꓲ_ ꓡꓳ꓿ ꓢꓶꓽ-ꓗꓳ-ꓔ-ꓡꓯ ꓗꓪ ꓟ ꓦ ꓡꓱ ꓚꓱꓹ ꓧꓳꓽ ꓢꓴ (SCOTCH REFORMER) ꓙꓬꓳ-ꓠꓳ-ꓢꓶ (JOHN KNOX)꓾ ꓬꓲꓥ-ꓗꓴꓷꓼ (FRANCE) ꓗꓪ ꓟ ꓒꓬꓴ-ꓤꓶ-ꓔ (HUGUENOTS) ꓕꓲ ꓜꓴ ꓢꓴ꓾ ꓧꓳ-ꓡ_ (HOLLAND) ꓐꓰ ꓢꓶ-ꓑ-ꓠꓲ-ꓬ (SPAIN) ꓗꓪ ꓟ ꓑ-ꓣꓳ-ꓔꓰ-ꓢꓶꓽ-ꓔꓯ ꓐꓴ ꓠꓬ꓾ ꓙꓲ-ꓠꓲ-ꓐ ꓡꓳ ꓒꓱ ꓗꓪ ꓐꓰ ꓔꓱꓹ ꓚꓵꓺ_ ꓟ ꓠꓬꓲ ꓟꓳ ꓓꓴ ꓟꓶ ꓡꓰ ꓢꓲ꓾ ꓠꓯ ꓞꓲꓹ_ ꓟ ꓡꓰ ꓑꓲꓸ ꓞꓹ ꓟ ꓬꓲ ꓪ ꓗꓴꓷꓼ ꓗꓪ ꓚꓱꓹ ꓬꓲꓼ ꓙꓰ ꓢꓲ ꓠꓬꓲ꓾ ꓠꓬꓲ ꓟꓳ ꓓꓴ ꓣꓳꓺ ꓖꓶ_ ꓡꓳ꓿










13 ꓕꓱꓺ

ꓠꓰ-ꓔ-ꓡꓯ ꓐꓰ ꓢꓲ-ꓗꓷ-ꓓꓲ-ꓠ-ꓪꓰ-ꓬ ꓟꓵꓽ ꓗꓪ

(THE NETHERLANDS AND SCANDINAVIA)

	ꓠꓰ-ꓔ-ꓡꓯ ꓗꓪ ꓠꓬ ꓠꓯꓼ ꓠꓯꓼ ꓕꓯ_ ꓡꓰ ꓒꓳꓹ ꓒꓶꓽ ꓐꓴ ꓥꓶꓺ_ ꓟ ꓟꓬꓱꓽ ꓔꓯ ꓒꓳꓹ ꓔꓳꓹ ꓗꓷꓳ꓿ ꓡꓴ-ꓔꓷ ꓦꓬ ꓠꓬꓲ ꓟꓽ ꓛꓲ ꓧꓶꓸ ꓕꓯ 700 ꓘꓳꓼ ꓕꓯ_ ꓡꓰ ꓣꓳ-ꓟ ꓗꓪ ꓝꓲ ꓩꓴ ꓪ ꓡꓰ ꓟ ꓘꓴ ꓜꓲ ꓞꓳ ꓧꓳꓽ ꓠꓬꓲ ꓣꓳ ꓠꓬ꓾ ꓧꓳ-ꓡꓲ-ꓢꓲ ꓟꓬꓱꓺ ꓔ ꓟ ꓒꓳꓹ ꓒꓶꓽ ꓜꓴ ꓐꓴ ꓬꓲ ꓪ ꓒꓬꓱꓽ ꓚꓵꓺ ꓔꓯ ꓢꓷ ꓡꓰ_ ꓡꓳ꓿ ꓖꓳ ꓡꓱ ꓢꓲ ꓣꓳ-ꓟ ꓘꓴ ꓜꓲ ꓞꓳ ꓠꓬ꓾ ꓥꓶꓺ_ ꓟ ꓟꓬꓱꓽ ꓬꓰ ꓔꓬ_ ꓡꓳ꓾ ꓐꓰ꓾ ꓬꓲ ꓪ ꓡꓰ ꓠꓲꓹ ꓪꓴꓽ ꓪꓴꓽ_ ꓡꓰꓽ ꓓꓰꓺ_ ꓡꓳ꓿ “ꓠꓴ ꓪ ꓠꓬ ꓪꓴ-ꓢ ꓬꓲ ꓢꓲ ꓫꓬ ꓦꓲ ꓗꓪ ꓚꓲ ꓛꓬ ꓔꓯ ꓛꓵꓽ ꓔꓴ_ ꓡꓳ꓿ ꓠꓴ ꓪ ꓠꓬ ꓮ ꓣꓳ ꓡꓳꓸ ꓒ ꓟꓬꓱꓽ ꓬꓰ ꓠꓹ ꓟ ꓔꓲ ꓫꓵ꓾ ꓮ ꓣꓳ ꓔꓯ ꓖꓴꓻ ꓓꓵꓽ ꓡꓰ ꓢꓴ ꓪꓰ ꓕꓳꓹ ꓒꓬꓱꓼ ꓡ ꓗꓷꓳ꓿ ꓠꓴ ꓪ ꓠꓬ ꓚꓳ ꓑ ꓠꓯꓸ ꓘꓪ ꓗꓪ ꓟ ꓚꓳ ꓑ ꓬꓰ ꓙꓲꓽ ꓙꓳ_ ꓥ_ ꓟꓲ꓾ ꓢꓲꓺ ꓒ ꓕꓯ ꓢꓲ ꓢꓲꓺ ꓒ ꓬꓰ ꓠꓹ ꓟ ꓢꓯꓼ ꓕꓵꓼ ꓔꓬ_ ꓡꓳ꓿ ꓠꓴ ꓪ ꓠꓬ ꓪꓴ-ꓢ ꓙꓵꓽ ꓗꓺ ꓔꓯ ꓟꓳꓻ ꓟꓽ ꓟꓵꓺ ꓗꓷ ꓡꓰ ꓝꓲ ꓠꓹ ꓟ ꓬꓰ ꓔꓬ_ ꓡꓳ꓾” ꓐꓰ꓾ ꓣꓳ-ꓟ ꓘꓴ ꓜꓲ ꓞꓳ ꓔꓯ ꓓꓰꓺ_ ꓡꓳ꓿
	ꓞꓳ ꓤ ꓮꓽ ꓟꓬꓹ ꓠꓬ ꓕꓱ ꓡꓱ ꓐꓰ ꓒꓳꓹ ꓔꓳ_ ꓟ ꓔꓯ ꓮꓽ ꓟꓬꓹ ꓤꓶꓻ ꓮ ꓟꓬꓹ ꓝꓸ ꓗꓪ ꓡꓰꓼ ꓡꓰꓼ ꓬꓰ ꓗꓳꓸ ꓡ_ ꓡꓳ꓿ ꓬꓲ ꓪ ꓠꓬ ꓪꓳ-ꓓꓲ-ꓢꓲ ꓢꓲ ꓫꓬ ꓕꓳ ꓶ ꓔꓯ ꓓꓸ-ꓛꓲꓽ ꓥꓳꓽ ꓡꓶꓸ_ ꓡꓳ꓿ “ꓢꓲ ꓫꓬ ꓕꓳ ꓶ ꓗꓪ ꓠꓬ ꓪꓽ ꓫꓱꓹ ꓡꓲꓹ ꓥꓳꓽ꓾ ꓛꓵꓸ ꓟꓲꓽ꓾ ꓬꓲ ꓒꓵꓽ ꓶꓼ ꓟꓽ ꓙꓳ ꓟ ꓐꓯ ꓘꓶ ꓐꓰ ꓗꓶꓸ ꓘꓶꓽ ꓕꓲ ꓘꓶꓽ_ ꓟꓲ ꓟꓽ ꓓꓯꓹ꓿ ꓮ ꓙꓵꓽ ꓠꓬ ꓔꓱꓹ ꓚꓵꓺ_ ꓟ ꓥ ꓡꓳ꓾” ꓐꓰ꓾ ꓦꓬꓻ ꓘꓳꓼ 12 (12TH CENTURY) ꓗꓪ ꓟ ꓦ ꓡꓱ ꓢꓴ ꓐꓴ ꓡꓰ ꓐꓳ ꓔ_ ꓡꓳ꓿
	ꓮ ꓟꓶ ꓠꓽ ꓣꓳ-ꓟ ꓘꓴ ꓜꓲ ꓞꓳ ꓡꓰ ꓗꓸ ꓧꓪꓺ_ ꓟ ꓠꓬ ꓠꓰ-ꓔ-ꓡꓯ ꓗꓪ ꓛꓲ ꓡꓻꓳ꓿ ꓖꓳ ꓡꓱ ꓥ_ ꓟꓲ ꓦ ꓡꓱ ꓢꓴ ꓐꓴ ꓡꓰ꓾ ꓢꓲ ꓫꓬ ꓕꓳ ꓶ ꓠꓬ ꓦ ꓡꓱ ꓚꓱꓹ ꓐꓱ ꓶ ꓪꓽ ꓠꓬꓲ_ ꓟ ꓥ ꓡꓳ꓾ ꓮꓽ ꓟ ꓔꓯ_ ꓟꓲ ꓟꓽ ꓓ ꓟꓽ ꓞ ꓙꓵꓻ ꓝꓲ ꓙꓲꓽ ꓟꓽ ꓙꓳ꓾ ꓟꓸ ꓟꓲ ꓚꓺ ꓟꓸ ꓖꓶ_ ꓟ ꓗꓪ ꓐꓰ_ ꓡꓰꓽ ꓙꓵꓻ ꓝꓲ ꓠ ꓗ_ ꓡꓳ꓾ ꓐꓰ ꓐꓯ ꓢꓲ ꓬꓲ ꓪ ꓠꓬ ꓟꓬꓱꓽ ꓬꓰ ꓢꓯꓼ ꓕꓵꓼ_ ꓡꓳ꓿
	ꓠꓰ-ꓔ-ꓡꓯ ꓗꓪ ꓟ ꓠꓲꓹ ꓡꓱꓻ ꓢꓴ_ ꓐꓰ ꓦ ꓡꓱ ꓐꓳ ꓓꓻ ꓢꓴ ꓠꓬ꓾ ꓡꓴ-ꓔꓷꓼ ꓟꓸ ꓘꓶꓽ ꓔꓯ ꓘꓳ ꓣꓴ ꓢꓲ꓾ ꓶꓼ ꓓꓳꓽ ꓫꓱꓹ ꓓꓳꓽ ꓔꓯ ꓚꓺ ꓒꓬꓱꓺ_ ꓡꓳ꓿ ꓣꓳ-ꓟ ꓘꓴ ꓜꓲ ꓞꓳ ꓗꓪ ꓢꓳꓺ ꓔ ꓢꓲ ꓘꓴ ꓜꓲ ꓞꓳ ꓪꓴꓸ ꓓꓵ ꓣꓱꓽ ꓢꓴ ꓬꓰ ꓠꓹ ꓟ ꓟꓰ ꓞꓶꓻ ꓟꓰꓺ ꓪ ꓡꓰ ꓢꓴ ꓟꓲ-ꓠꓴ ꓢꓲꓹ-ꓟꓴ (MENNO SIMONS) ꓠꓬ꓾ ꓢꓲ ꓫꓬ ꓕꓳ ꓶ ꓔꓯ ꓮ ꓙꓵꓽ ꓙ ꓜꓲꓼ ꓖꓴ ꓡꓰ ꓥ_ ꓟꓲ꓾ ꓙꓵꓻ ꓚꓱꓹ ꓥꓳꓽ ꓡꓰ ꓢꓴ ꓥ ꓡꓳ꓾ ꓐꓰ꓾ ꓓꓰꓺ ꓪ ꓡꓰ ꓟ ꓔꓯ ꓗꓳꓺ ꓚꓱꓺ ꓠꓬꓲ꓾ ꓬꓲ ꓠꓬ ꓢꓲ ꓫꓬ ꓕꓳ ꓶ ꓔꓯ ꓕꓲ ꓧꓪꓹ_ ꓟꓲ ꓟꓽ ꓵꓺ꓿ ꓬꓲ ꓠꓬ ꓬꓲ ꓦꓰꓽ ꓠꓲꓹ ꓔꓯ ꓗꓽ ꓔ ꓠꓹ ꓟ ꓢꓯꓼ ꓕꓵꓼ ꓗꓷ ꓥ_ ꓟꓲ ꓟꓽ ꓧꓪꓸ ꓡꓰ꓿ ꓟꓽ ꓟꓶ ꓫꓵ ꓕꓯ ꓬꓲ ꓠꓬ ꓢꓲ ꓫꓬ ꓕꓳ ꓶ ꓔꓯ ꓢꓳꓺ ꓣꓴ_ ꓡꓳ꓿ ꓖꓳ ꓗ ꓠꓯ ꓬꓲ ꓠꓬ ꓡꓴ-ꓔꓷ ꓐꓳ_ ꓟ ꓕꓳ ꓶ ꓔꓯ ꓧꓪꓺ ꓟꓰꓹ ꓠꓬꓲ_ ꓡꓳ꓿ ꓖꓳ ꓕꓯ ꓬꓲ ꓠꓬ ꓦ ꓡꓱ ꓚꓰꓹ ꓫꓬꓹ ꓔꓱꓹ_ ꓟ ꓟꓬꓱꓽ ꓔꓯ ꓘꓳ ꓣꓴ ꓪꓴꓸ ꓔꓴ_ ꓡꓳ꓿
	ꓠꓬꓲꓽ ꓧꓪꓹ ꓕꓲ ꓧꓪꓹ ꓖꓳ ꓓꓱꓽ ꓔꓲꓹ ꓢꓴ ꓕꓲ ꓣꓳ ꓔꓯ ꓢꓰꓼ_ ꓟ ꓔꓯ꓾ ꓟꓽ ꓟꓶ ꓫꓵ ꓕꓯ ꓬꓲ ꓡꓳꓸ ꓟꓳ ꓪ_ ꓡꓳ꓿ ꓖꓳ ꓟ ꓔꓯ ꓡꓳꓸ ꓟꓳ ꓗꓷ ꓟ ꓑꓶ ꓓꓴ ꓬꓲ ꓠꓬ꓾ ꓤ ꓫꓵꓼ ꓤ ꓔꓯ ꓖꓳ ꓓꓱꓽ ꓔꓲꓹ ꓖꓶ_ ꓟ ꓙ ꓖꓴ ꓔꓯ ꓢꓲ ꓫꓬ ꓕꓳ ꓶ ꓗꓪ ꓧꓪꓺ ꓟꓰꓹ ꓠꓲꓹ ꓫꓵ ꓡ_ ꓡꓳ꓿ ꓖꓳ ꓕꓯ ꓖꓳ ꓓꓱ ꓔꓲꓹ ꓠꓹ ꓟ ꓐꓱ ꓶ ꓓꓵꓽ ꓙ ꓒꓳꓹ ꓬꓲꓼ ꓡ ꓠ ꓗꓹ_ ꓟ ꓙ ꓖꓴ_ ꓐꓰ ꓙꓵꓻ ꓠꓲꓹ ꓙꓳ ꓠ ꓗ_ ꓟ ꓙ ꓖꓴ ꓔꓯ ꓬꓲ ꓙ ꓜꓲꓼ ꓡꓰ_ ꓡꓳ꓿
	ꓟꓲ-ꓠꓴ ꓠꓬ ꓣꓳ-ꓟ ꓢꓳ ꓗꓪ ꓐꓰ ꓓꓳ ꓙꓰ ꓢꓲ꓾ ꓚꓲ ꓛꓬ ꓟꓶ ꓔ ꓟ ꓔꓱꓹ ꓚꓵꓺ_ ꓟ ꓟꓸ ꓟꓲ ꓔꓯ ꓟꓸ ꓖꓶ ꓠꓹ ꓟ꓾ ꓚꓲ ꓛꓬ ꓕꓲ ꓤꓶꓻ ꓡꓱꓸꓼ ꓔꓯ ꓔꓲꓺ ꓖꓶ ꓡꓯ ꓙꓱ_ ꓡꓳ꓿ ꓙꓬ-ꓟꓶ-ꓠꓲ ꓐꓰ ꓠꓰ-ꓔ-ꓡꓯ ꓠꓬꓲꓽ ꓗꓴꓷꓼ ꓡꓱꓸꓼ ꓗꓪ ꓗꓺ ꓫꓵꓺ ꓟꓽ ꓙꓳ ꓢꓴ꓾ ꓙꓵꓻ ꓚꓱꓹ ꓥꓳꓽ ꓡꓰ ꓢꓴ ꓓꓳ ꓡ ꓢꓲ꓾ ꓒꓳꓹ ꓔꓳꓹ ꓠꓹ ꓟ ꓢꓯꓼ ꓕꓵꓼ ꓔꓬ_ ꓡꓳ꓿ ꓖꓳ ꓕꓯ ꓬꓲ ꓡꓰ ꓖꓳ ꓕꓲ ꓜꓴꓻ ꓢꓴ ꓬꓲ ꓪ ꓟꓽ ꓔꓱꓹ ꓟ ꓟꓸ ꓟꓲ_ ꓐꓰ ꓖꓳꓼ_ ꓟ ꓚꓴꓽ ꓬꓲꓹ ꓔꓯ ꓠꓲꓹ ꓪꓴꓽ ꓪꓴꓽ_ ꓐꓰ ꓔꓳꓹ_ ꓡꓳ꓿ ꓬꓲ ꓠꓬ ꓠꓰ-ꓔ-ꓡꓯ ꓐꓰ ꓙꓬ-ꓟꓶ-ꓠꓲ ꓖꓴ ꓪꓴꓸ ꓔꓯ ꓟꓳꓸ ꓗꓪ꓾ ꓬꓲ ꓡꓰ ꓟꓸ ꓖꓶ ꓔ ꓟ ꓟꓸ ꓟꓲ ꓔꓯ ꓬꓲ ꓚꓲ ꓛꓬ ꓞꓳ ꓙꓳ_ ꓟ ꓡꓰ ꓢꓷ ꓙ ꓟꓳ ꓙ ꓬꓰ_ ꓡꓳ꓿ ꓟꓵꓽ ꓖꓳ ꓟ ꓗꓪ ꓪ ꓜꓲ ꓪꓴꓽ ꓡ ꓟꓴ ꓡ ꓠꓹ ꓟ ꓐꓱ ꓶ (25) ꓘꓳꓼ ꓚꓳꓺ ꓙꓰ ꓚꓳꓺ ꓡ ꓬꓰ ꓢꓲ ꓟꓬꓱꓽ ꓬꓰ ꓢꓯꓼ ꓕꓵꓼ_ ꓡꓳ꓿ ꓬꓲ ꓠꓬ ꓠꓲꓹ ꓔꓱꓹ ꓠꓲꓹ ꓓꓰꓺ_ ꓟ꓾ ꓙ ꓣꓳꓽ_ ꓟ꓾ ꓠꓴꓽ ꓠꓲꓹ꓾ ꓢꓯꓼ ꓕꓵꓼ ꓟꓬꓱꓽ ꓬꓰ_ ꓟ꓾ ꓕꓱ ꓟꓬ ꓫꓵ ꓐꓲꓺ ꓜꓲꓼ ꓢꓴ ꓕꓲ ꓣꓳ ꓥ ꓢꓲ꓾ ꓞꓳ ꓤ ꓮ ꓟꓬꓹ ꓔꓯ ꓙꓲ-ꓢꓴ ꓟꓲ ꓙꓬ ꓗꓪ ꓧꓳꓽ ꓙꓰ ꓐ ꓡ ꓢꓴ ꓥ ꓡꓳ꓿
	ꓛꓬꓸ-ꓢꓶꓽ ꓪ ꓔꓲ ꓥꓪꓽ ꓣꓳ ꓕꓲ ꓣꓳ (CHARLES V) ꓡꓰ ꓙꓬ-ꓟꓶ-ꓠꓲ ꓗꓪ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓟꓬꓱꓽ ꓔꓯ ꓟꓽ ꓬꓰ ꓠꓹ ꓟ ꓗꓽ ꓔ ꓥ_ ꓟꓲ꓾ ꓪ ꓔꓲ ꓫꓵꓽ ꓐꓴ ꓡꓰ ꓘꓶ ꓡꓶꓽ꓾ ꓘꓶ ꓡꓶꓽ꓾ ꓐꓰ ꓬꓰ ꓔꓬ_ ꓡꓳ꓿ ꓪ ꓔꓲ ꓠꓬ ꓠꓰ-ꓔ-ꓡꓯ ꓗꓴꓷꓼ ꓕꓯ ꓢꓲ ꓗꓪ ꓪ ꓜꓲ ꓙꓵꓽ ꓪ ꓙꓳ_ ꓟ ꓑꓶ ꓓꓴ꓾ ꓬꓲ ꓕꓵꓼ ꓪ ꓠꓬ ꓗꓴꓷꓼ ꓕꓱ ꓟ ꓗꓪ ꓧꓪꓸ ꓡꓰ ꓓꓴ ꓟꓶ_ ꓡꓳ꓿ ꓢꓲ ꓫꓬ ꓕꓳ ꓶ ꓵꓺ_ ꓟ꓾ ꓟꓸ ꓟꓲ ꓚꓺ_ ꓟ꓾ ꓟꓸ ꓟꓲ ꓠꓺ ꓠꓹ_ ꓟ꓾ ꓘꓳ ꓫꓱ ꓫꓱ_ ꓗꓪ ꓪꓴ-ꓢ ꓔꓯ ꓶꓼ ꓓꓰꓽ_ ꓟ꓾ ꓐꓬꓱꓽ ꓔꓯ ꓪꓴꓸ ꓓꓵ ꓟꓽ ꓕꓱꓼ ꓟ_ ꓐꓰ꓾ ꓦꓻ ꓖꓪꓺ ꓓꓴ ꓟꓴ ꓖꓪ ꓔꓯ ꓖꓪ_ ꓟ꓾ ꓕꓱ ꓟꓬ ꓫꓵꓽ ꓔꓯ ꓠꓬ ꓫꓵꓻ ꓝꓴꓲ ꓖꓶ ꓠꓹ ꓟ ꓐꓯ ꓞꓷꓹ ꓔ ꓠꓬꓲ꓾ ꓛꓬꓸ-ꓢꓶꓽ ꓪ ꓔꓲ ꓥꓪꓽ ꓣꓳ ꓕꓲ ꓣꓳ ꓟ_ ꓐꓰ ꓒꓲ-ꓡꓲ ꓪ ꓔꓲ ꓠꓬꓲꓽ ꓣꓳ ꓕꓲ ꓣꓳ (PHILIP II) ꓟ ꓦꓬ ꓠꓬꓲ ꓗꓪ ꓙꓲ-ꓢꓴ ꓢꓲꓺ ꓤ ꓬꓲꓸ ꓔꓴꓺ ꓣꓳ ꓢꓰꓼ ꓪ ꓡꓰ_ ꓡꓳ꓿
	ꓕꓲ ꓧꓪꓹ ꓙꓳ_ ꓕꓯ ꓦꓲ ꓘꓴꓽ ꓕꓲ ꓟ ꓠꓬ ꓣꓳ-ꓟ ꓘꓴ ꓜꓲ ꓞꓳ ꓘꓶ ꓫꓵꓽ ꓜꓲꓼ ꓓꓴ ꓗꓪ ꓟꓽ ꓔꓺ ꓢꓲ꓾ ꓚꓲ ꓛꓬ ꓦꓲ ꓘꓴꓽ ꓗꓪ ꓪꓴꓸ ꓓꓵ ꓕꓱꓼ ꓔꓬ ꓟ ꓑꓶ ꓓꓴ꓾ ꓬꓲ ꓪ ꓔꓯ ꓛꓬꓻ ꓒꓵꓽ ꓖꓶ_ ꓡꓳ꓿ “ꓪꓴ-ꓢ ꓡꓰ ꓥꓪ ꓠꓴꓽ ꓔꓯ ꓠꓬꓲ ꓟꓳ ꓓꓴ ꓖꓶ ꓡ ꓠꓹ ꓟ_ ꓐꓰ ꓝꓴꓲ ꓖ ꓖꓶ ꓡ ꓠꓹ ꓟ꓾ ꓛꓲ ꓝꓲꓸ ꓖꓶꓽ ꓢꓲ ꓥꓪ ꓠꓴꓽ ꓪ ꓘꓴ_ ꓡꓳ꓿ ꓪ ꓔꓲ ꓥ_ ꓟꓲ ꓢꓯꓼ ꓧꓪꓸ ꓔꓬ ꓢꓻ ꓢꓲ꓾ ꓗꓴꓷꓼ ꓥ_ ꓟꓲ ꓶꓼ ꓙꓳ ꓫꓱꓹ ꓙꓳ ꓠꓹ ꓟ ꓪ ꓘꓴ_ ꓡꓳ꓿ ꓝꓮꓲ ꓐꓯ ꓟꓴ ꓫꓬ ꓒ ꓐꓴ ꓔꓯ ꓥ_ ꓟꓲ ꓪꓴ-ꓢ ꓔꓺ ꓙ ꓠꓹ ꓟ꓾ ꓥꓪ ꓠꓴꓽ ꓪ ꓘꓴ_ ꓡꓳ꓾” ꓐꓰ꓾ ꓦꓲꓻ ꓘꓴ ꓗꓪ ꓟ ꓤ ꓠꓱ ꓤ ꓕꓲ ꓣꓳ ꓡꓰ ꓐꓯ ꓟꓸ ꓖꓶ ꓗꓷ ꓕꓯ꓾ ꓮ ꓐ ꓐꓰ ꓮ ꓟ ꓠꓬꓲꓽ ꓣꓳ ꓡꓱꓸꓼ ꓔꓯ ꓢꓰꓼ ꓗꓷ_ ꓡꓳ꓿ 
	ꓞꓳ ꓑ ꓤ_ ꓡꓰꓽ ꓟꓽ ꓞꓲ꓾ ꓤ ꓟꓶ ꓤ ꓐꓴ ꓥ_ ꓟꓲ ꓬꓲ ꓪ ꓠꓲꓹ ꓪꓴꓽ ꓠꓲꓹ ꓕꓶꓻ_ ꓟ ꓔꓯ ꓟꓳꓸ ꓖꓶ_ ꓡꓳ꓿ “ꓤ ꓟꓶ ꓣꓱꓽ ꓢꓴ ꓐꓴ ꓠꓬ ꓬꓲ ꓪ ꓦꓲ ꓢꓲꓺ ꓒ ꓔꓯ ꓥꓳꓺ ꓔ ꓢꓲ ꓮꓸ ꓔꓳꓸ ꓛꓴ ꓔꓬ ꓟ ꓡꓯ ꓐꓳ ꓔꓶꓸ ꓓꓴ ꓒ ꓕꓲꓸꓼ ꓗꓪ ꓦꓰꓼ ꓔ ꓢꓲ꓾ ꓮꓸ ꓔꓳꓸ ꓞꓻ ꓢꓯꓼ ꓔꓯ ꓜꓲꓽ ꓗꓳꓸ ꓙꓰ ꓐ ꓡ ꓠꓹ ꓟ ꓬꓲ ꓪ ꓤ ꓖꓴ ꓐꓴ ꓔꓯ ꓢꓯꓼ ꓖꓶ_ ꓡꓳ꓿ ꓦꓻ ꓖꓪ ꓓꓴ ꓟꓴ ꓖꓪ ꓔꓯ ꓖꓪꓺ ꓢꓲ ꓢꓯꓼ ꓖꓶ_ ꓡꓳ꓿” “ꓤ ꓟꓶ ꓡꓯꓸ ꓤ ꓐꓴ ꓠꓬ ꓬꓲꓼ ꓔ ꓗꓳꓹ ꓗꓪ ꓬꓲꓼ ꓔ ꓔꓬ ꓟ_ ꓡꓰ ꓐꓰ ꓡꓱ ꓜꓴ ꓗꓪ ꓙꓰ ꓢꓲ ꓢꓯꓼ ꓟꓬ ꓖꓶ ꓗꓷ_ ꓡꓳ꓿ ꓡꓯ ꓒꓯꓹ ꓝ ꓑꓮꓲ ꓗꓪ ꓙꓰ_ ꓟ_ ꓡꓰ ꓐꓰ ꓐꓲꓻ_ ꓟ ꓶꓼ ꓖꓪꓽ ꓖꓪꓽ ꓔ ꓢꓲ꓾ ꓡꓯ ꓐꓳ ꓔꓶ ꓓꓴ ꓗꓪ ꓓꓯꓺ ꓙꓰ_ ꓡꓳ꓿”
	ꓘꓶꓻ ꓙꓵꓻ_ ꓟ ꓪꓴꓸ ꓠꓬꓲ ꓔꓱꓹ ꓚꓵꓺ_ ꓟ ꓔꓯ ꓢꓷ ꓙ ꓟꓳ ꓙ ꓢꓴ ꓟꓬꓽ ꓡ_ ꓡꓳ꓿ ꓪ ꓔꓲ ꓡꓰ ꓘꓶꓻ ꓙꓵꓻ_ ꓟ ꓟꓬꓱꓽ ꓔꓯ ꓕꓲ ꓘꓳꓼ ꓪ ꓜꓲ ꓥꓶꓺ ꓠꓬꓲ ꓬꓰ ꓖꓶ ꓗꓷ ꓥ_ ꓟꓲ꓾ ꓮꓸ ꓫꓵꓽ ꓑꓶ ꓡꓰ ꓓꓴ ꓟꓽ ꓙꓳ ꓟ ꓑꓶ ꓓꓴ꓾ ꓡꓳꓹ ꓬꓰ_ ꓕꓯ ꓪ ꓔꓲ ꓪꓰ-ꓡꓲ-ꓬ (WILLIAM OF ORANGE) ꓡꓰ ꓧꓳ-ꓡ ꓗꓴꓷꓼ ꓔꓯ ꓒꓴ ꓒꓴ ꓡꓯ ꓡꓯ ꓪꓴꓸ ꓓꓵ ꓕꓱꓼ ꓠꓹ ꓟ ꓙꓵꓽ ꓪ ꓖꓶ ꓗꓷ_ ꓡꓳ꓿

ꓓꓰ-ꓟ (DENMARK) ꓗꓪ ꓟ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓟꓬꓱꓽ 

	ꓟꓲ ꓠꓯ ꓡꓴꓸ ꓖꓴ ꓪꓴꓸ ꓗꓪ ꓟ ꓗꓴꓷꓼ ꓠꓬ ꓶꓼ ꓓꓳ ꓫꓱꓹ ꓓꓳ ꓬꓲ ꓚꓰꓺ ꓣꓱꓻ ꓕꓶꓻ ꓡꓰ_ ꓡꓳ꓿ ꓪꓴ-ꓔꓲ-ꓐ ꓢꓳ ꓦꓲ ꓗꓪ ꓐꓰ ꓢꓳꓺ ꓓꓳ ꓡ ꓢꓴ ꓐꓴ ꓠꓬ꓾ ꓡꓴ-ꓔꓷ ꓡꓰ ꓟꓸ ꓖꓶ_ ꓟ ꓟꓸ ꓟꓲ ꓔꓯ ꓬꓲ ꓪ ꓦꓵꓻ ꓖꓴ ꓟꓵꓽ ꓥ ꓟ꓾ ꓢꓶ-ꓗꓲ-ꓓꓲ-ꓠꓰ-ꓐꓲ-ꓬ ꓗꓪ ꓔꓯꓹ ꓙꓰ_ ꓡꓳ꓿ ꓟꓵꓽ ꓖꓳ ꓟ ꓗꓪ ꓶꓼ ꓓꓳꓽ ꓒꓬꓱꓺ ꓙꓰ_ ꓕꓯ꓾ ꓫ ꓜꓲꓽ ꓘꓴ_ ꓢꓴ ꓞꓳ ꓤ ꓖꓳ ꓕꓲ ꓧꓳꓽ ꓠꓬ꓾ ꓟꓽ ꓙꓲ ꓟꓽ ꓜꓳꓽ ꓟ ꓫꓱꓹ_ ꓐꓰ ꓥꓳꓽ ꓡꓰ_ ꓟ ꓙꓵꓻ ꓚꓱꓹ ꓔꓯ ꓡꓳ ꓩꓴ ꓗꓷ ꓢꓲ꓾ ꓔꓱꓹ ꓚꓵꓺ_ ꓟ ꓟꓸ ꓟꓲ ꓔꓯ ꓘꓳ ꓣꓴ_ ꓡꓳ꓿ 
	ꓓꓰ-ꓟ ꓗꓪ ꓟ ꓦ ꓡꓱ ꓚꓱꓹ ꓫꓬ ꓔꓱꓹ ꓢꓴ ꓕꓲ ꓣꓳ ꓥ ꓟ ꓕꓳꓸ-ꓢꓰ (TAUSEN) ꓠꓬ꓾ ꓞꓲꓼ ꓣꓳ_ ꓕꓯ_ ꓡꓰ ꓢꓷ ꓠꓲꓹ ꓓꓻ ꓢꓴ ꓕꓲ ꓣꓳ ꓥ ꓢꓲ꓾ ꓒꓳꓹ ꓒꓶ ꓢꓳꓺ ꓦꓲ ꓗꓪ ꓕꓳ ꓶ ꓢꓳ ꓗꓳꓸ ꓢꓴ ꓥ ꓡꓳ꓿ ꓢꓳꓺ ꓦꓲ ꓗꓪ ꓬꓲꓸ ꓟꓶ ꓔ ꓟ ꓬꓲꓸ ꓧꓶꓻ ꓔꓯ ꓡꓳꓸ ꓠꓬꓲ_ ꓕꓯ꓾ ꓬꓲ ꓠꓬ ꓞꓳ ꓓꓻ ꓕꓲ ꓣꓳ ꓥ ꓟ ꓔꓯ ꓟꓳꓸ ꓖꓶ ꓔꓬ_ ꓡꓳ꓿ ꓘꓴ ꓜꓲ ꓞꓳ ꓗꓪ ꓟꓬꓱꓽ ꓟꓶ ꓠꓹ ꓟ ꓦ ꓡꓱ ꓐꓳ ꓓꓴ ꓒ ꓐꓲꓸꓼ ꓙꓳ ꓢꓴ ꓕꓲ ꓣꓳ ꓥ ꓡꓳ꓿ ꓙꓵꓻ ꓚꓱꓹ ꓥꓳꓽ ꓡꓰ ꓢꓴ ꓡꓰ ꓘꓶꓻ ꓡꓶꓽ ꓔꓬ ꓟ ꓪꓴ-ꓔꓲ-ꓐ ꓗꓪ ꓟꓽ ꓥ ꓠꓬ꓾ ꓙꓬ-ꓟꓶ-ꓠꓲ꓾ ꓥ ꓠꓬ ꓠꓰ-ꓔ-ꓡꓯ ꓗꓪ ꓟ ꓢꓳꓺ ꓦꓲ ꓮ ꓡꓲ ꓕꓲ ꓟ ꓗꓪ ꓥ_ ꓟꓲ꓾ ꓒꓴꓻ ꓓꓳꓺ ꓟꓽ ꓛꓵ ꓛꓵ ꓕꓳ ꓶ ꓢꓳꓺ ꓪ ꓡꓰ ꓢꓴ ꓥ ꓡꓳ꓿
	ꓖꓳ ꓡꓱ ꓠꓬꓲ ꓕꓳꓸ-ꓢꓰ ꓠꓬ ꓣꓳ-ꓟ ꓙꓵꓻ ꓚꓱꓹ ꓕꓶꓻ ꓞꓹ ꓟ ꓗꓴ-ꓡꓳ-ꓠꓲ ꓟꓵꓽ (COLOGNE) ꓗꓪ ꓟ ꓟꓴꓺ ꓕꓲꓸ ꓢꓳ ꓦꓲ ꓗꓪ ꓢꓷ ꓠꓲꓹ ꓢꓳꓺ ꓬꓰ_ ꓡꓳ꓿ ꓟꓽ ꓟꓶ ꓫꓵ ꓕꓯ ꓬꓲ ꓠꓬ ꓢꓳꓺ ꓦꓲ ꓖꓳ ꓟ ꓗꓪ ꓕꓳ ꓶ ꓢꓳ ꓠꓲꓹ ꓟꓽ ꓫꓵ꓾ ꓐꓰ ꓗꓷ ꓡꓰ_ ꓡꓳ꓿ ꓦꓬ ꓠꓬꓲ ꓖꓳ ꓟ ꓗꓪ ꓬꓲ ꓠꓬ ꓡꓴ-ꓔꓷ ꓡꓰ ꓐꓳ ꓔ ꓟ ꓕꓳ ꓶ ꓔꓬ ꓵꓺ ꓪ ꓡꓰ ꓢꓲ꓾ ꓬꓲꓸ ꓮꓽ ꓘꓶꓸ ꓠꓲꓹ ꓒꓴ ꓡꓰ ꓠꓬꓲ꓾ ꓡꓴ-ꓔꓷ ꓢꓳ ꓤ ꓬꓰ ꓠꓲꓹ ꓫꓵ ꓡ_ ꓡꓳ꓿ ꓖꓳ ꓡꓱ ꓥ_ ꓟꓲ ꓖꓳ ꓡꓱ ꓬꓰ ꓗꓷ ꓐꓭ ꓕꓯ꓾ ꓔꓳꓹ ꓙ ꓓꓴ ꓒꓲꓼ ꓬꓰ_ ꓟ ꓔꓯ ꓥ_ ꓟꓲ ꓬꓲ ꓗꓳꓺ ꓚꓱꓺ_ ꓡꓳ꓿ ꓟꓽ ꓟꓶ ꓫꓵ ꓕꓯ ꓬꓲ ꓠꓬ ꓓꓵ ꓙ ꓞꓷꓹ ꓗꓷ ꓢꓲ꓾ ꓪꓴ-ꓔꓲ-ꓐ ꓟꓴ ꓕꓲꓸ ꓢꓳ ꓦꓲ ꓗꓪ ꓟ ꓢꓳꓺ ꓤ ꓕꓲ ꓣꓳ ꓒꓬꓱꓼ ꓡ_ ꓡꓳ꓿
	ꓓꓰ-ꓟ ꓗꓪ ꓚꓲ ꓬꓰ ꓕꓯ ꓬꓲ ꓠꓬ ꓬꓲ ꓚꓵꓺ ꓘꓶ ꓔꓯ ꓟꓽ ꓐꓯ ꓟꓸ ꓖꓶ꓾ ꓛꓳ ꓒꓯꓹ ꓛꓳ ꓤ ꓐꓴ ꓔꓯ ꓔꓱꓹ ꓚꓵꓺ_ ꓟ ꓙꓵꓻ ꓚꓱꓹ ꓟꓸ ꓖꓶ ꓠꓹ ꓟ ꓢꓯꓼ ꓕꓵꓼ_ ꓡꓳ꓿ ꓢꓲ ꓫꓬ ꓕꓳ ꓶ ꓔꓯ ꓥꓸ ꓔ ꓢꓲ꓾ ꓝꓴꓲ ꓙꓳ ꓢꓴ ꓐꓴ ꓚꓬꓴꓹ ꓟꓶ ꓠꓹ ꓟ ꓐꓱ ꓶ꓾ ꓕꓲꓽ ꓟ_ ꓡꓰꓽ ꓟ ꓥꓳꓺ ꓡꓳꓸ ꓓꓴ ꓥ ꓟ ꓙꓲ-ꓢꓴ ꓟꓸ ꓟꓲ ꓚꓺ ꓟꓸ ꓖꓶ_ ꓡꓳ꓿ ꓬꓲ ꓠꓬ ꓣꓳ-ꓟ ꓘꓴ ꓜꓲ ꓞꓳ ꓔꓯ ꓔꓺ ꓙ ꓢꓴ ꓕꓲ ꓣꓳ ꓒꓬꓱꓼ ꓡ ꓠꓹ ꓟ꓾ ꓒꓳꓹ ꓒꓶꓽ ꓐꓴ ꓬꓲ ꓔꓯ ꓮꓽ ꓘꓶꓸ ꓥꓳꓺ ꓡꓳ ꓔ ꓠꓬꓲ꓾ ꓓꓳꓽ ꓕꓱ ꓟ ꓔꓯ ꓑ ꓙ ꓗꓷ ꓕꓯ ꓬꓲ ꓪ ꓠꓲꓹ ꓟ ꓮꓽ ꓘꓶꓸ ꓦꓶꓻ_ ꓡꓳ꓿ ꓖꓳ ꓟ ꓑꓶ ꓓꓴ ꓬꓲ ꓠꓬ ꓬꓲ ꓔꓬ ꓟ ꓦꓲꓻ ꓗꓪ ꓐꓰ ꓓꓳ ꓙꓰ ꓢꓲ꓾ ꓠꓱꓸ ꓐꓯ ꓕꓲ ꓦꓲ ꓗꓪ ꓚꓵꓸ ꓙꓰ ꓢꓲ ꓠꓬꓲ ꓔꓬ_ ꓡꓳ꓿ ꓬꓲ ꓠꓬ ꓬꓲ ꓔꓬ ꓖꓴ ꓦꓲꓻ ꓗꓳꓹ ꓤ ꓗꓪ ꓐꓰ ꓬꓲ ꓛꓳ ꓒꓯꓹ ꓐꓴ ꓔꓯ ꓔꓱꓹ ꓚꓵꓺ_ ꓟ ꓟꓸ ꓟꓲ ꓟꓸ ꓖꓶ_ ꓡꓳ꓿ ꓮꓽ ꓧꓪꓹ ꓒꓳꓹ ꓒꓶꓽ ꓐꓴ ꓡꓰ ꓙꓵꓻ ꓚꓱꓹ ꓥꓳꓽ ꓡꓰ ꓢꓴ ꓔꓯ ꓢꓷ ꓠꓲꓹ ꓙꓳ ꓙꓳ_ ꓐꓰ ꓬꓲ ꓜꓶ ꓧꓪꓺ ꓢꓰꓼ ꓗꓷ ꓐꓭ ꓕꓯ ꓠꓽ꓾ ꓕꓳꓸ-ꓢꓰ ꓢꓯꓼ ꓔꓯ ꓝꓮꓲ ꓑ ꓙ ꓪ ꓟꓽ ꓓ ꓡꓳ ꓫꓵꓽ ꓥ ꓡꓳ꓿ ꓖꓳ ꓡꓱ ꓥ_ ꓟꓲ ꓕꓳꓸ-ꓢꓰ ꓔꓯ ꓠꓬ ꓐꓱ ꓓꓴꓽ ꓗꓪ ꓣꓴ ꓐꓱ ꓗꓷ ꓠꓹ ꓟ ꓔꓲ ꓫꓵ꓾ ꓒꓳꓹ ꓒꓶꓽ ꓢꓳ ꓦꓲ ꓗꓪ ꓐꓰ ꓖꓼ ꓓꓳ ꓗꓷ_ ꓡꓳ꓿
	ꓦꓬ ꓠꓬꓲ ꓖꓳ ꓟ ꓗꓪ ꓪ ꓔꓲ ꓡꓰ ꓕꓵꓼ ꓪ ꓕꓲ ꓟ ꓐꓯ ꓑꓶꓺ ꓗꓷ_ ꓡꓳ꓿ ꓖꓳ ꓟ ꓠꓬ꓾ ꓙꓵꓻ ꓚꓱꓹ ꓚꓺ ꓒꓬꓱꓺ ꓢꓴ ꓔꓯ ꓔꓺ ꓙ ꓠꓹ ꓟ ꓕꓵꓼ ꓪ ꓥ ꓡꓳ꓿ ꓖꓳ ꓡꓱ ꓠꓬꓲ ꓪ ꓘꓴ ꓦꓲ ꓮꓽ ꓟꓬꓹ ꓔꓯ ꓝꓮꓲ ꓕꓲ ꓧꓪꓹ ꓒꓴꓺ ꓗꓷ ꓕꓯ꓾ ꓞꓳ ꓤ ꓮꓽ ꓟꓬꓹ ꓠꓬ ꓶꓼ ꓓꓳꓽ ꓫꓱꓹ ꓓꓳꓽ ꓔꓯ ꓑ ꓙ ꓪ ꓡꓰ_ ꓡꓳ꓿ ꓓꓰ-ꓟ ꓥꓳꓽ (DANISH TONGUE) ꓡꓶꓸ ꓔ ꓟ ꓘꓶ ꓫꓵꓽ ꓫꓵꓼ ꓮꓽ ꓟꓬꓹ ꓔꓯ ꓑꓶꓺ ꓖꓶ ꓪ ꓡꓰ_ ꓡꓳ꓿ ꓪꓴ-ꓢ ꓟꓬꓱꓽ ꓠꓬ ꓕꓱ ꓡꓱ ꓐꓰ ꓪꓴꓽ ꓡ ꓟꓴ ꓡ ꓢꓲ꓾ ꓓꓰ-ꓟ ꓗꓴꓷꓼ ꓗꓪ ꓥ_ ꓟꓲ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓢꓴ ꓬꓲ ꓪ ꓙꓵꓻ ꓚꓱꓹ ꓔꓯ ꓘꓳ ꓣꓴ ꓠꓹ ꓟ꓾ ꓕꓵꓼ ꓪ ꓐꓯ ꓒꓬꓱꓺ ꓗꓷ_ ꓡꓳ꓿

ꓢꓴꓲ-ꓓꓲ (SWEDEN) ꓗꓪ ꓪꓴ-ꓢ ꓟꓬꓱꓽ ꓪꓴꓽ ꓡ_ ꓟ

	ꓪꓴ-ꓔꓲ-ꓐ ꓗꓪ ꓐꓰ ꓢꓳ ꓓꓳ ꓡ ꓢꓴ ꓕꓲ ꓐꓱ ꓠꓬ꓾ ꓢꓴꓲ-ꓓꓲ ꓗꓪ ꓔꓬ ꓟ ꓬꓲꓼ ꓤ ꓠꓬꓲ ꓤ ꓐꓴ ꓐꓱ ꓶ ꓢꓯꓼ ꓟꓬ ꓬꓲꓻ ꓙꓬ ꓔꓯꓹ ꓖꓶ ꓡ_ ꓡꓳ꓿ ꓢꓴꓲ-ꓓꓲ ꓗꓪ ꓟ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓢꓴ ꓠꓬꓲꓽ ꓣꓳ ꓥ ꓟ꓾ ꓳ-ꓡ-ꓩ ꓐꓰ ꓡꓳ-ꓬꓲ-ꓔꓲ-ꓬ ꓑꓯ-ꓕ-ꓬꓲ (OLAF AND LAURENTIUS PETRI) ꓐꓴ ꓠꓬ ꓡꓴ-ꓔꓷ_ ꓐꓰ ꓟꓯ-ꓗꓶ-ꓡꓲ-ꓔ ꓐꓴ ꓔꓯ ꓢꓳꓺ ꓔ ꓢꓴ ꓥ ꓡꓳ꓿ ꓳ-ꓡ-ꓩ ꓠꓬ ꓡꓴ-ꓔꓷ ꓡꓰ ꓐꓰ ꓫ ꓕꓱ ꓗꓴꓸ ꓢꓴ ꓥ ꓢꓲ꓾ ꓞꓳ ꓤ ꓮꓽ ꓟꓬꓹ ꓔꓯ ꓚꓵꓹ ꓣꓴ ꓐ ꓡ_ ꓟ_ ꓡꓰ ꓐꓰ꓾ ꓡꓳ-ꓬꓲ-ꓔꓲ-ꓬ ꓠꓬ ꓟꓯ-ꓗꓶ-ꓡꓲ-ꓔ_ ꓡꓰ ꓐꓰ ꓓꓵ ꓙ ꓚꓱꓹ ꓗꓪ ꓕꓯꓹ ꓢꓲ꓾ ꓟꓽ ꓪꓳꓹꓼ ꓐꓰ ꓗꓹ_ ꓡꓳ꓿ ꓬꓲ ꓪ ꓠꓬꓲ ꓣꓳ ꓡꓱꓸꓼ ꓠꓬ ꓠꓲꓹ ꓪꓴꓽ ꓠꓲꓹ ꓕꓶꓻ ꓢꓴ ꓥ ꓡꓳ꓿ ꓣꓳ-ꓟ ꓢꓳ ꓪꓴꓸ ꓓꓵ ꓣꓱꓽ ꓢꓴ ꓐꓴ ꓡꓰ꓾ ꓮꓸ ꓫꓵꓽ_ ꓟꓲ ꓟꓽ ꓢꓷ ꓢꓴ꓾ ꓙꓵꓻ ꓚꓱꓹ ꓥꓳꓽ ꓡꓰ ꓢꓴ ꓐꓴ ꓔꓯ ꓡꓵꓹ ꓔꓴ ꓖꓶ_ ꓟ ꓗꓪ ꓐꓰ ꓳ-ꓡ-ꓩ ꓠꓬ ꓫꓵꓻ ꓘꓶꓽ ꓗꓪ ꓮꓽ ꓟꓬꓹ ꓧꓪꓹ ꓛꓲ ꓬꓰ_ ꓡꓳ꓿ ꓖꓳ ꓡꓱ ꓥ_ ꓟꓲ ꓣꓳ-ꓟ ꓔꓯ ꓒꓳꓹ ꓔꓳꓹ ꓔꓬ ꓢꓴ ꓔꓯ ꓘꓳ ꓣꓴ ꓢꓲ꓾ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓟꓬꓱꓽ ꓔꓯ ꓔꓺ ꓙ ꓠꓹ ꓟ ꓓꓵ ꓙ ꓞꓷꓹ ꓔ ꓢꓴ ꓪ ꓔꓲ ꓡꓰ꓾ ꓳ-ꓡ-ꓩ ꓔꓯ ꓡꓳꓸ ꓙ ꓠꓬꓲ ꓙ_ ꓡꓳ꓿ 
	ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓙꓵꓻ ꓚꓱꓹ ꓔꓯ ꓔꓺ ꓙ ꓐ ꓡ_ ꓟ ꓳ-ꓡ-ꓩ ꓠꓬ ꓢꓴꓲ-ꓓꓲ ꓪ ꓔꓲ ꓐꓴ_ ꓐꓰ ꓗꓴꓷꓼ ꓙꓵꓽ ꓢꓲꓽ ꓒ ꓐꓴ ꓒꓬꓱꓽ ꓕꓯ ꓗꓪ ꓥ_ ꓟꓲ꓾ “ꓒꓵꓽ ꓒ ꓐꓴ ꓟꓸ ꓘꓶꓽ ꓠꓬ ꓢꓲ ꓫꓬ ꓕꓳ ꓶ_ ꓐꓰ ꓧꓳꓹ_ ꓐꓭ ꓕꓯ ꓠꓽ꓾ ꓖꓳ ꓟ ꓔꓯ ꓣꓳꓽ ꓘꓳ ꓣꓴ ꓠ ꓗ_ ꓡꓳ꓿ ꓙꓵꓻ ꓚꓱꓹ_ ꓐꓰ ꓗꓴꓸ ꓙꓲ ꓙꓳ ꓢꓲ ꓬꓳꓹ ꓚꓲꓽ_ ꓟ ꓟꓸ ꓘꓶꓽ ꓔꓯ ꓢꓲ ꓫꓬ ꓕꓳ ꓶ ꓗꓪ ꓔꓲꓺ ꓢꓲꓽ ꓢꓲꓽ_ ꓐꓰ ꓐꓳ ꓖꓶ ꓔ_ ꓡꓳ꓾” ꓐꓰ ꓐꓯ ꓖꓶ_ ꓡꓳ꓿ (ꓬꓳ 7ꓽ16ꓼ ꓖ 1ꓽ8)ꓸ
	ꓦ ꓡꓱ ꓚꓱꓹ ꓫꓬꓹ ꓔꓱꓹ ꓢꓴ ꓐꓴ ꓠꓬ ꓮ ꓡꓲ ꓡꓴ ꓫꓵꓽ ꓡ ꓞꓳ ꓥ ꓟ ꓔꓯ꓾ ꓕꓱ ꓕꓲ ꓕꓳꓼ ꓡꓰ ꓟꓳꓸ ꓖꓶ ꓓꓳ ꓡ_ ꓡꓳ꓿ ꓬꓲ ꓪ ꓠꓬ ꓢꓷ ꓠꓲꓹ ꓖꓳꓽ ꓞꓹ ꓢꓴ ꓟꓽ ꓥ꓿ ꓚꓲ ꓛꓬ ꓘꓴ ꓜꓲ ꓞꓳ_ ꓡꓰꓽ ꓙꓲꓻ_ ꓡꓳ꓾ ꓐꓰ ꓓꓵꓽ ꓙ ꓢꓴ_ ꓟꓲ ꓟꓽ ꓥ꓿ ꓧꓳꓺ ꓡꓯꓼ ꓘꓳ ꓓꓻ ꓢꓴ_ ꓟꓲ ꓟꓽ ꓥ꓿ ꓬꓲ ꓪ ꓠꓬ ꓢꓲ ꓫꓬ ꓕꓳ ꓶ ꓢꓳꓺ ꓢꓲ꓾ ꓢꓲ ꓫꓬ ꓕꓳ ꓶ ꓗꓪ ꓟ ꓟꓯꓼ ꓶꓼ ꓖꓪꓽ ꓔꓯ ꓖꓪꓽ ꓔ ꓢꓴ_ ꓐꓰ꓾ ꓟꓯꓼ ꓶꓼ ꓖꓪꓽ ꓖꓳ ꓟ ꓔꓯ ꓣꓱꓽ_ ꓟꓲ ꓣꓱꓽ ꓗꓴꓸ ꓢꓴ ꓐꓴ ꓥ ꓡꓳ꓿ ꓣꓳ-ꓟ ꓘꓴ ꓜꓲ ꓞꓳ ꓗꓪ ꓟ ꓙꓵꓽ ꓪ ꓙꓳ ꓢꓴ ꓐꓴ_ ꓐꓰ ꓣꓳ-ꓟ ꓘꓴ ꓜꓲ ꓞꓳ ꓢꓳꓺ ꓦꓲ ꓗꓪ ꓟ ꓫ ꓕꓱ ꓗꓴꓸ ꓒ ꓐꓴ ꓔꓯ ꓧꓪꓸ ꓡꓰ ꓢꓴ_ ꓟꓲ ꓥ ꓡꓳ꓿
	ꓢꓴꓲ-ꓓꓲ ꓪ ꓔꓲ ꓠꓬ ꓑ-ꓣꓳ-ꓔꓰ-ꓢꓶ-ꓔꓯ ꓙꓵꓻ ꓚꓱꓹ ꓔꓯ ꓘꓳ ꓣꓴ ꓗꓷ ꓢꓲ꓾ ꓢꓴꓲ-ꓓꓲ ꓗꓴꓷꓼ ꓙꓵꓽ ꓜꓴ ꓥ_ ꓟꓲ ꓔꓳꓹ ꓙ ꓠꓹ ꓟ ꓐꓯ ꓒꓬꓱꓺ ꓗꓷ_ ꓡꓳ꓿ ꓡ ꓞꓳ ꓖꓳ ꓠꓬꓲꓽ ꓫꓵꓸ ꓢꓴ ꓠꓬ ꓪ ꓔꓲ ꓠꓲꓹ ꓡꓶꓽ ꓔꓯ ꓛꓳ ꓢꓲ꓾ ꓢꓲ ꓫꓬ ꓕꓳ ꓶ ꓔꓯ ꓢꓴꓲ-ꓓꓲ ꓥꓳꓽ ꓡꓶꓸ_ ꓡꓳ꓿ ꓟꓸ ꓟꓲ ꓚꓺ ꓒ ꓖꓴ ꓠꓬ ꓢꓲ ꓫꓬ ꓕꓳ ꓶ ꓔꓯ ꓒꓶꓻ ꓟꓸ ꓖꓶ ꓠꓹ ꓟ_ ꓐꓰ꓾ ꓢꓳꓺ ꓦꓲ ꓗꓪ ꓥ_ ꓟꓲ ꓢꓲ ꓫꓬ ꓕꓳ ꓶ ꓟꓸ ꓖꓶ ꓠꓹ ꓟ ꓗꓴꓷꓼ ꓙꓵꓽ ꓜꓴ ꓡꓰ ꓕꓲ ꓗꓴꓷꓼ ꓡꓱꓸꓼ ꓗꓪ ꓕꓵꓼ ꓪ ꓐꓯ ꓒꓬꓱꓺ ꓗꓷ_ ꓡꓳ꓿
	ꓗꓴꓷꓼ ꓕꓱ ꓟ ꓗꓪ ꓣꓳ-ꓟ ꓘꓴ ꓜꓲ ꓞꓳ ꓡꓰ ꓘꓶꓻ ꓡꓶꓽ_ ꓟ ꓟꓽ ꓙꓳ꓾ ꓐꓰ ꓗꓷ ꓡꓰ ꓠꓬꓲ꓾ ꓧꓶꓸ ꓕꓯ ꓕꓲ ꓧꓪꓹ ꓥ_ ꓟꓲ ꓟꓽ ꓟꓶ ꓠꓬꓲ ꓟ ꓧꓪꓸ ꓡꓰ ꓓꓴ ꓓꓽ ꓟ ꓟꓶ_ ꓡꓳ꓿ ꓕꓲ ꓦꓬꓻ ꓘꓳꓼ ꓗ ꓠꓯ (30) ꓘꓳꓼ ꓟꓶ ꓫꓵ_ ꓗꓪ ꓛꓲ ꓓꓶꓽ ꓡꓯꓼ ꓘꓳ_ ꓟ_ ꓡꓰꓽ ꓐꓲꓺ ꓞꓹ_ ꓟ ꓙꓬ-ꓟꓶ-ꓠꓲ ꓔꓯ ꓢꓴꓲ-ꓓꓲ ꓗꓴꓷꓼ ꓡꓰ ꓚꓬꓴꓹ ꓗꓷ_ ꓡꓳ꓿ ꓬꓴ-ꓣꓳ-ꓑ ꓖꓴ ꓪꓴꓸ ꓗꓴꓷꓼ ꓮ ꓙꓵꓽ ꓠꓬ꓾ ꓣꓳ-ꓟ ꓘꓴ ꓜꓲ ꓞꓳ ꓡꓰ ꓘꓶꓻ ꓙꓵꓻ_ ꓟ ꓠꓯꓸꓼ ꓗꓪ ꓓꓵꓽ ꓡꓰ_ ꓐꓰ ꓗꓹ_ ꓡꓳ꓿ ꓑ-ꓣꓳ-ꓔꓰ-ꓢꓶ-ꓔꓯ ꓐꓴ ꓦ ꓡꓱ ꓚꓱꓹ ꓗꓪ ꓩꓴ ꓗꓷ_ ꓟ ꓟꓶ ꓠꓹ ꓟ_ ꓐꓰ꓾ ꓦ ꓡꓱ ꓚꓱꓹ ꓫꓬꓹ ꓔꓱ_ ꓟ ꓔꓯ ꓘꓳ ꓣꓴ ꓔ ꓟ ꓗꓴꓷꓼ ꓗꓪ ꓞꓳ ꓤ ꓦꓰꓽ ꓠꓲꓹ ꓔꓯ ꓩꓴ ꓖꓶ ꓡ ꓠꓹ ꓟ꓾ ꓢꓴꓲ-ꓓꓲ ꓟꓯꓼ ꓜꓴ ꓐꓴ ꓠꓬ ꓙꓬ-ꓟꓶ-ꓠꓲ ꓔꓯ ꓬꓰ ꓙ_ ꓡꓳ꓿





14 ꓕꓱꓺ

ꓬꓲꓥ-ꓗꓴꓷꓼ (ENGLAND) ꓗꓪ ꓔꓱꓹ ꓚꓵꓺ_ꓟ ꓟꓸ ꓟꓲ ꓚꓸꓸꓢꓴ ꓐꓴ

	ꓡꓴ-ꓔꓷꓼ ꓡꓰ ꓙꓬ-ꓟꓶ-ꓠꓲ ꓡ ꓞꓳ ꓔꓯ꓾ ꓗꓽ ꓔ ꓟ ꓢꓲ ꓫꓬ ꓕꓳ ꓶ ꓔꓯ ꓥꓸ ꓢꓲ ꓚꓺ ꓟꓸ ꓖꓶ ꓔꓬ ꓕꓯ꓾ ꓰ-ꓖꓶ-ꓡꓯ ꓗꓪ ꓥ_ ꓟꓲ ꓬꓲ ꓖꓳ ꓡꓱ ꓬꓰ ꓠꓹ ꓟ꓾ ꓕꓲ-ꓓꓰ-ꓡ (TYNDALE) ꓔꓯ ꓢꓲ-ꓫꓬ-ꓟ-ꓦ ꓡꓰ ꓡꓵꓹ ꓔꓴ ꓖꓶ_ ꓡꓳ꓿ ꓪꓰ-ꓗꓶ-ꓡꓲ-ꓩ ꓡꓰ ꓡ-ꓔꓲ ꓥꓳꓽ ꓗꓪ ꓐꓰ ꓧꓪꓽ ꓒꓴ ꓥꓳꓽ ꓡꓶꓸ ꓔ ꓟ ꓢꓲ ꓫꓬ ꓕꓳ ꓶ ꓙꓳ ꓞꓹ ꓔꓬ ꓥ_ ꓟꓲ꓾ ꓥꓳꓽ ꓞꓹ ꓖꓴ ꓮꓽ ꓟꓬꓹ ꓙꓳ_ ꓡꓳ꓿ ꓡꓯ ꓒꓯꓹ ꓡꓰ ꓐꓳ ꓔ ꓟ ꓟꓸ ꓟꓲ ꓑꓷꓠ ꓠꓬ ꓬꓲꓸ ꓒꓵꓽ ꓮꓽ ꓘꓶꓸ ꓠꓯꓸ_ ꓠꓬꓲ꓾ ꓮꓸ ꓔꓲꓸ ꓤ_ ꓡꓰꓽ ꓑꓶꓺ ꓖꓶ ꓐ ꓡ_ ꓡꓳ꓿
	1516 ꓘꓳꓼ ꓗꓪ ꓘꓶ ꓫꓵꓽ ꓫꓵꓼ ꓕꓳ ꓶ ꓔꓯ ꓦꓲ-ꓡꓲ ꓥꓳꓽ ꓗꓪ ꓐꓰ ꓠꓬꓲꓸ_ ꓡꓳ꓿ ꓧꓶꓸ ꓕꓯ ꓥꓳꓽ ꓞꓹ ꓖꓴ ꓔꓯ ꓫꓬꓹ ꓔꓱꓹ ꓗꓷ ꓠꓬꓲ꓾ ꓬꓲ ꓬꓲꓹ ꓢꓶ ꓔꓯ ꓢꓻ ꓢ_ ꓐꓰ ꓙ ꓜꓲꓼ ꓡꓰ ꓓ_ ꓡꓳ꓿ ꓢꓲ ꓫꓬ ꓕꓳ ꓶ ꓖꓳ ꓕꓲ ꓑꓷꓠ ꓑꓶ ꓓꓴ꓾ ꓢꓷ ꓠꓲꓹ ꓙꓳ ꓢꓴ ꓐꓴ ꓠꓬ ꓢꓲ ꓫꓬ ꓕꓳ ꓶ ꓔꓯ ꓪ ꓜꓲ ꓙ ꓜꓲꓼ ꓡ ꓢꓲ꓾ ꓦ ꓡꓱ ꓚꓱꓹ  ꓫꓬꓹ ꓔꓱꓹ_ ꓟ ꓟꓬꓱꓽ ꓐꓱ ꓶ ꓢꓯꓼ ꓪ ꓒꓬꓱꓼ ꓡ ꓝꓲ_ ꓡꓳ꓿ ꓖꓳ ꓡꓱ ꓥ_ ꓟꓲ ꓢꓷ ꓠꓲꓹ ꓟꓽ ꓢꓷ ꓢꓴ ꓠꓬ ꓢꓲ ꓫꓬ ꓕꓳ ꓶ ꓵꓺ ꓟꓽ ꓐ ꓡ ꓢꓰꓽ꓿ ꓖꓳ ꓟ ꓑꓶ ꓓꓴ ꓕꓲ-ꓓꓰ-ꓡ ꓠꓬ ꓚꓲ ꓛꓬ ꓞꓳ ꓫꓵꓽ ꓐꓱ ꓶ ꓪꓰ-ꓗꓶ-ꓡꓲ-ꓩ ꓡꓰ ꓬꓲꓸ ꓚꓰꓺ ꓔꓴꓺ ꓗꓷ ꓟ ꓟꓬꓱꓽ ꓔꓯ ꓬꓰ ꓐꓲꓺ ꓡꓰ ꓝꓲ_ ꓡꓳ꓿
	ꓬꓲ ꓠꓬ ꓠꓲꓹ ꓪꓴꓽ ꓪꓴꓽ_ ꓐꓰ ꓚꓲ ꓛꓬ ꓙꓵꓻ ꓚꓱꓹ ꓔꓯ ꓚꓺ ꓟꓸ ꓖꓶ_ ꓡꓳ꓿ ꓢꓲ ꓫꓬ ꓕꓳ ꓶ ꓔꓯ ꓠꓬ ꓘꓴ ꓜꓲ ꓞꓳ ꓡꓰ ꓖꓶ ꓔ ꓟ ꓥ ꓢꓲ꓾ ꓘꓴ ꓜꓲ ꓞꓳ ꓡꓰ ꓡꓰꓽ ꓢꓲ ꓫꓬ ꓕꓳ ꓶ ꓔꓯ ꓒꓶꓻ ꓟꓸ ꓖꓶ ꓙꓵꓽ ꓪ ꓙꓳ_ ꓡꓳ꓾ ꓐꓰ꓾ ꓒꓳꓹ ꓒꓶꓽ ꓐꓴ ꓡꓰ ꓐꓯ ꓔꓬ ꓥ_ ꓟꓲ꓾ ꓕꓲ-ꓓꓰ-ꓡ ꓡꓰ꓾ “ꓥꓪ ꓠꓴꓽ ꓔꓯ ꓢꓲ ꓫꓬ ꓕꓳ ꓶ ꓖꓶꓽ_ ꓟ ꓔꓯ ꓟꓳꓸ ꓕꓽ ꓐꓯ ꓢꓰꓽ꓾ ꓢꓲ ꓫꓬ ꓕꓳ ꓶ ꓔꓯ ꓚꓵꓺ ꓔ ꓢꓴ ꓠꓬ ꓠꓴ ꓪ ꓥ ꓡꓳ꓿ ꓢꓲ ꓫꓬ ꓕꓳ ꓶ ꓚꓺ ꓟꓸ ꓖꓶ ꓢꓴ ꓔꓯ ꓮꓸ ꓔꓳꓸ ꓛꓴꓻ ꓢꓰꓼ ꓢꓴ_ ꓟꓲ ꓠꓴ ꓪ ꓥ ꓡꓳ꓿ ꓠꓴ ꓪ ꓠꓽ ꓒꓬꓱꓼ ꓡ ꓓꓻ_ ꓠꓬ꓾ ꓢꓲ ꓫꓬ ꓕꓳ ꓶ ꓔꓯ ꓮꓸ ꓔꓳꓸ ꓛꓴꓻ_ ꓥꓳ꓾” ꓐꓰ꓾ ꓒꓳꓹ ꓖꓶ ꓡꓳ꓿
	ꓕꓲ-ꓓꓰ-ꓡ ꓚꓺ ꓟꓸ ꓖꓶ_ ꓟ ꓟꓸ ꓟꓲ ꓠꓬ꓾ ꓞꓳ ꓤ ꓮꓽ ꓟꓬꓹ ꓔꓯ ꓗꓸ ꓬꓯꓼ ꓗꓷ_ ꓡꓳ꓿ ꓖꓳ ꓡꓱ ꓥ_ ꓟꓲ ꓣꓳ-ꓟ ꓘꓴ ꓜꓲ ꓞꓳ ꓠꓬ ꓬꓲ ꓬꓰ_ ꓟ ꓟꓬꓱꓽ ꓔꓯ ꓐꓬꓺ ꓡꓰ ꓝꓲ ꓠꓹ ꓟ ꓢꓯꓼ ꓕꓵꓼ_ ꓡꓳ꓿ “ꓥꓪ ꓮꓸ ꓫꓵꓽ ꓬꓰ ꓠꓯ_ ꓡ? ꓢꓲ ꓫꓬ ꓕꓳ ꓶ ꓕꓱ ꓟ ꓙꓲ-ꓢꓴ ꓢꓲꓺ ꓤ ꓐꓴ ꓡꓯ ꓒꓯꓹ ꓗꓪ ꓛꓲ ꓬꓰ ꓐꓭ ꓕꓯ ꓠꓽ꓾ ꓬꓲ ꓪ ꓠꓬ ꓗꓶꓸ ꓒ ꓐꓴ ꓔꓯ ꓬꓲ ꓪ ꓚꓲ ꓛꓬ ꓔꓳꓹ ꓐ ꓡ_ ꓥꓳ꓿ ꓢꓲ ꓫꓬ ꓕꓳ ꓶ ꓟꓽ ꓙꓳ ꓕꓯ ꓠꓽ꓾ ꓢꓲꓺ ꓤ ꓐꓴ ꓔꓯ ꓔꓱꓹ ꓚꓵꓺ_ ꓟ ꓗꓪ ꓦꓰꓼ ꓕꓶꓻ ꓡꓰ ꓝꓲ ꓟꓽ ꓐ ꓡ꓾” ꓐꓰ꓾ ꓬꓲ ꓡꓰ ꓐꓯ ꓖꓶ_ ꓡꓳ꓿
	ꓬꓲ ꓠꓲꓹ ꓟ ꓠꓯꓸꓼ ꓗꓪ ꓓꓳ ꓡ_ ꓟ ꓚꓴꓽ ꓬꓲꓹ ꓠꓱꓸ ꓐꓯ ꓕꓲ ꓟ ꓠꓬ ꓕꓱ ꓡꓱ ꓥ ꓡꓳ꓿ “ꓣꓳ ꓗꓳ ꓡꓳ ꓗꓪ ꓧꓪꓽ ꓒꓴ ꓥꓳꓽ (ENGLISH) ꓗꓪ ꓐꓰ ꓶꓼ ꓓꓳꓽ ꓫꓱꓹ ꓓꓳꓽ ꓟꓽ ꓚꓺ ꓟꓸ ꓖꓶ ꓥꓳ ꓪ? ꓘꓴ ꓜꓲ ꓞꓳ ꓠꓬ ꓟꓳꓼ ꓡꓳ ꓗꓳꓺ ꓗꓪ ꓠꓯꓼ ꓝꓲꓸ ꓗꓪ ꓟ ꓢꓶꓸ ꓟꓽ ꓞꓲ ꓢꓯꓼ ꓐꓽ_ ꓟ ꓠꓬꓲ ꓟꓳ ꓓꓴ ꓔꓯ ꓘꓳ ꓣꓴ ꓟꓶ ꓔꓬ ꓝꓲ ꓙꓲꓽ ꓙꓳ_ ꓡ? ꓙꓲ-ꓢꓴ ꓢꓲꓺ ꓤ ꓐꓴ ꓠꓬ ꓚꓲ ꓛꓬ ꓥꓳꓽ ꓗꓪ ꓐꓰ ꓐꓳ ꓔ ꓟ ꓘꓶ ꓫꓵꓽ ꓫꓵꓼ ꓔꓯ ꓵꓺ ꓠ ꓗ_ ꓡꓳ꓾” ꓐꓯ_ ꓟ ꓥ ꓡꓳ꓿
	ꓬꓲ_ ꓐꓰ ꓧꓳꓺ ꓡꓯ ꓘꓳ ꓔꓬ ꓟ ꓣꓳ-ꓟ ꓢꓳ ꓢꓷ ꓠꓲꓹ ꓙꓳ ꓒ ꓕꓲ ꓣꓳ ꓡꓰ꓾ “ꓪꓴ-ꓢ ꓙꓵꓽ ꓗ ꓣꓳꓽ ꓔꓯ ꓟꓽ ꓙꓳ ꓟ ꓠꓬ ꓮꓸ ꓫꓵꓽ ꓟꓽ ꓛꓺ ꓢꓰꓽ꓾ ꓒꓳꓹ ꓒꓶꓽ ꓙꓵꓽ ꓗꓺ ꓟꓽ ꓙꓳ ꓠꓬ ꓟꓽ ꓓ꓾” ꓐꓰ꓾ ꓐꓯ ꓗꓷ ꓕꓯ꓾ ꓕꓲ-ꓓꓰ-ꓡ ꓡꓰ꓾ “ꓒꓳꓹ ꓒꓶꓽ_ ꓐꓰ ꓕꓲ ꓛꓳꓻꓼ꓾ ꓒꓳꓹ ꓒꓶ ꓙꓵꓽ ꓪ ꓔꓯ ꓥꓪ ꓠꓴꓽ ꓟꓽ ꓘꓳ ꓣꓴ꓿ ꓪꓴ-ꓢ ꓡꓰ ꓥꓪ ꓔꓯ ꓢꓯꓸ ꓔꓬ ꓝꓲ ꓐꓭ ꓠꓬ꓾ ꓪꓳꓽ ꓐꓱꓺ ꓣꓱꓽ ꓜ ꓢꓴ ꓕꓲ ꓣꓳ ꓔꓯ ꓟꓸ ꓟꓲ ꓙ ꓜꓲꓼ ꓡꓰ ꓝꓲ ꓠꓹ ꓟ꓾ ꓠꓴ ꓪ ꓢꓶꓸ ꓟꓽ ꓞꓲ ꓥꓪ ꓬꓰ ꓟꓸ ꓖꓶ_ ꓥꓳ꓾” ꓐꓰ꓾ ꓒꓳꓹ ꓖꓶ_ ꓡꓳ꓿

ꓕꓲ-ꓓꓰ-ꓡ ꓡꓰ ꓘꓶ ꓫꓵꓽ ꓫꓵꓼ ꓔꓯ ꓥꓳꓽ ꓡꓶꓸ_ ꓟ

	ꓗꓸ ꓧꓪꓺ_ ꓟ ꓔꓳꓹ ꓜꓳ ꓢꓲ ꓦꓲꓻ ꓗꓪ ꓐꓰ ꓛꓰꓹ ꓓꓳ ꓡ ꓗꓷ ꓟ ꓕꓲ-ꓓꓰ-ꓡ ꓠꓬ꓾ ꓡ-ꓓ (LONDON) ꓗꓪ ꓮꓸ ꓫꓵꓽ ꓟꓽ ꓘꓳ ꓟꓽ ꓟꓳ ꓕꓲ ꓝꓲꓸ ꓤ ꓪꓴ-ꓢ ꓟꓬꓱꓽ ꓬꓰ ꓪ_ ꓡꓳ꓿ ꓖꓳ ꓡꓱ ꓥ_ ꓟꓲ ꓞꓼ ꓐꓰ ꓒꓳꓹ ꓒꓶ ꓐꓴ ꓡꓰ ꓬꓲ ꓔꓯ ꓡꓳ ꓒꓱ ꓗꓪ ꓐꓰ ꓓꓳ ꓙꓰ ꓝꓲ_ ꓡꓳ꓿ ꓡ-ꓓ ꓡꓳ ꓒꓱ ꓠꓽ꓾ ꓬꓲ ꓔꓯ ꓘꓳ ꓣꓴ ꓠꓲꓹ ꓟꓽ ꓒꓴ ꓟ_ ꓡꓰ ꓐꓰ ꓡꓳꓸ ꓓꓳ ꓡ_ ꓡꓳ꓿ ꓖꓳ ꓡꓱ ꓠꓬꓲ ꓬꓲ ꓠꓬ ꓙꓬ-ꓟꓶ-ꓠꓲ ꓗꓪ ꓙꓰ ꓢꓲ꓾ ꓧꓪꓽ ꓒꓴ ꓥꓳꓽ ꓘꓶ ꓫꓵꓽ ꓫꓵꓼ ꓔꓯ ꓠꓬꓲꓸ_ ꓡꓳ꓿ ꓡꓳ ꓒꓱ ꓕꓲ ꓟ ꓗꓪ ꓬꓲ ꓔꓯ ꓗꓽ ꓗꓷ ꓠꓬ꓾ ꓡꓳ ꓒꓱ ꓝꓮꓲ ꓕꓲ ꓟ ꓗꓪ ꓙꓰ ꓢꓲ ꓡꓯ ꓫꓵ ꓟꓬꓱꓽ ꓬꓰ_ ꓡꓳ꓿ ꓡꓳꓹ ꓬꓰ_ ꓕꓯ꓾ ꓟꓽ ꓟꓶ ꓫꓵ ꓢꓰꓽ ꓕꓯ ꓡꓴ-ꓔꓷ ꓡꓰ ꓔꓱꓹ ꓚꓵꓺ_ ꓟ ꓔꓯ ꓔꓺ ꓙ ꓥꓳꓽ ꓫ ꓕꓱ ꓖꓴ ꓪꓳ-ꓟ-ꓢꓶ ꓡꓳ ꓒꓱ ꓗꓪ ꓛꓲ ꓬꓰ_ ꓡꓳ꓿ ꓡꓳ ꓒꓱ ꓖꓳ ꓟ ꓗꓪ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓢꓴ ꓬꓲꓼ ꓤ ꓠꓬꓲ ꓤ ꓐꓴ_ ꓐꓰ ꓟꓳ ꓡꓯ ꓘꓳ ꓢꓲ꓾ ꓘꓶ ꓫꓵ ꓫꓵꓼ (3000) ꓑꓷꓠ ꓔꓯ ꓠꓬꓲꓸ ꓐ ꓡ ꓟ_ ꓡꓰꓽ ꓟꓽ ꓞꓲ꓾ ꓖꓳ ꓕꓲ ꓘꓳꓼ ꓠꓯꓸꓼ ꓗꓪ ꓝꓮꓲ ꓕꓲ ꓧꓪꓹ ꓠꓬꓲꓸ_ ꓢꓰꓽ ꓡꓳ꓿ 
	ꓪꓴ-ꓢ ꓐꓯ ꓘꓶ ꓠꓬ ꓡ-ꓓ ꓗꓪ ꓘꓳ ꓫꓱ ꓫꓱ_ ꓐꓰ ꓓꓵꓽ ꓛꓲ ꓡ ꓢꓲ꓾ ꓕꓲ ꓗꓴꓷꓼ ꓡꓱꓸꓼ ꓒꓬꓱꓺ ꓙꓰ_ ꓡꓳ꓿ ꓒꓳꓹ ꓒꓶꓽ ꓐꓴ ꓡꓰ ꓢꓲ ꓫꓬ ꓕꓳ ꓶ ꓟꓽ ꓒꓬꓱꓺ ꓙꓰ ꓠꓹ ꓟ ꓗꓽ ꓗꓷ ꓥ_ ꓟꓲ꓾ ꓗꓽ ꓟꓽ ꓧꓪꓸ꓿ ꓓ-ꓧ ꓡꓳ ꓒꓱ ꓗꓪ ꓟ ꓘꓴ ꓜꓲ ꓞꓳ ꓧꓳꓽ ꓕꓲ ꓣꓳ ꓠꓬ꓾ ꓶꓼ ꓓꓳꓽ ꓟꓬꓱꓽ ꓔꓯ ꓗꓽ ꓠꓹ ꓟ ꓐꓱ ꓶ꓾ ꓢꓲ ꓫꓬ ꓕꓳ ꓶ ꓔꓯ ꓮꓸ ꓔꓳꓸ ꓛꓴꓻ ꓠꓹ ꓟ ꓚꓴꓽ ꓬꓲꓹ ꓓꓶꓽ ꓢꓲ꓾ ꓕꓳ ꓶ ꓪꓴꓽ ꓢꓴ ꓕꓲ ꓣꓳ ꓔꓯ_ ꓐꓰ ꓢꓲ ꓫꓬ ꓕꓳ ꓶ ꓮꓽ ꓙꓵꓽ ꓔꓯ ꓪꓴꓻ_ ꓡꓳ꓿ ꓖꓳ ꓡꓱ ꓥ_ ꓟꓲ ꓪꓴꓽ ꓟꓶ ꓡꓰ ꓟ ꓒꓴꓻ ꓖꓳ ꓟ ꓣꓱꓽ ꓢꓲ꓾ ꓪ ꓜꓲ ꓙꓲꓻ_ ꓟ ꓢꓲ ꓫꓬ ꓕꓳ ꓶ ꓔꓯ ꓠꓬꓲꓸ ꓓꓳ ꓡ_ ꓡꓳ꓿ ꓖꓳ ꓗ ꓠꓯ ꓕꓲ-ꓓꓰ-ꓡ ꓔꓯ ꓣꓴꓻ ꓟꓶ ꓡꓰ_ ꓡꓳ꓿ ꓢꓲ ꓫꓬ ꓕꓳ ꓶ ꓠꓬꓲꓸ_ ꓟ ꓗꓪ ꓒꓴꓻ ꓫꓵꓺ ꓔꓳꓹ ꓙ ꓢꓴ ꓟꓬꓱꓺ ꓔꓯ ꓐꓯ ꓖꓶ ꓡ ꓠꓬ꓾ ꓩꓴ ꓖꓶ_ ꓥꓳ꓾ ꓐꓰ꓾ ꓣꓳ-ꓟ ꓘꓴ ꓜꓲ ꓞꓳ ꓡꓰ ꓐꓯ_ ꓡꓳ꓿ ꓜꓰꓻ ꓞꓹ ꓟ ꓟꓸ ꓟꓲ ꓑꓷꓠ ꓔꓯ ꓒꓴꓻ ꓬꓲꓸ ꓐꓶꓹ ꓮꓽ ꓟꓬꓹ ꓖꓶ ꓢꓲ ꓪꓴꓻ ꓔꓯꓹ ꓙꓰ ꓢꓴ ꓓ-ꓧ (DURHAM) ꓘꓴ ꓜꓲ ꓞꓳ ꓧꓳꓽ ꓠꓬ꓾ ꓮꓽ ꓟꓬꓹ ꓔꓳꓹ ꓙ ꓢꓴ ꓥ ꓡꓳ꓾ ꓐꓰ꓾ ꓬꓲ ꓡꓰ ꓒꓳꓹ ꓖꓶ ꓡꓳ꓿
	ꓡꓳꓹ ꓬꓰ_ ꓕꓯ ꓕꓲ-ꓓꓰ-ꓡ ꓠꓬ ꓙꓵꓻ ꓚꓱꓹ ꓐꓱ ꓶ ꓢꓯꓼ ꓟꓬ ꓖꓶ ꓗꓷ_ ꓡꓳ꓿ ꓖꓳ ꓡꓱ ꓥ_ ꓟꓲ ꓬꓲ ꓡꓰ ꓙ ꓖꓶ ꓔꓲ ꓬꓰ ꓟ ꓔꓱꓹ ꓚꓵꓺ_ ꓟ ꓟꓸ ꓟꓲ ꓟꓯꓼ ꓓꓶꓽ ꓓꓴ ꓠꓬ꓾ ꓞꓳ ꓤ ꓕꓲ ꓤꓶꓻ ꓡꓰ ꓕꓲ ꓤꓶꓻ ꓗꓪ (ꓣꓳꓽ ꓦꓬ ꓠꓬꓲ ꓗꓪ ꓛꓲ) ꓔꓱꓹ ꓚꓵꓺ_ ꓟ ꓐꓱ ꓶ ꓟꓯꓼ ꓓꓶꓽ ꓢꓴ ꓐꓴ ꓔꓯ ꓮꓽ ꓘꓶꓸ ꓬꓰ ꓙ ꓓꓴ ꓟꓶ ꓡꓰ ꓝꓲ_ ꓡꓳ꓿
	ꓡ-ꓔꓲ-ꓐ ꓠꓬ ꓢꓲ ꓫꓬ ꓕꓳ ꓶ ꓔꓯ ꓞꓳ ꓫꓵꓽ ꓤꓽ ꓥꓳꓽ ꓗꓪ ꓐꓰ ꓢꓳ ꓣꓴ ꓙꓲꓽ ꓙꓳ_ ꓡꓳ꓾ ꓐꓰ꓾ ꓟꓸ ꓟꓲ ꓚꓺ ꓟꓸ ꓖꓶ_ ꓡꓳ꓿ “ꓢꓴ ꓐꓯ ꓘꓶꓽ ꓔꓯ ꓕꓽ ꓙꓵꓻ꓿ ꓢꓲ ꓫꓬ ꓕꓳ ꓶ ꓡꓰ ꓠꓴ ꓪ ꓔꓯ ꓧꓳꓽ ꓝꓲ꓿ ꓒꓵꓽ ꓒ ꓐꓴ ꓬꓰ_ ꓟ ꓚꓱꓹ ꓔꓯ ꓕꓽ ꓛꓳ꓾” ꓐꓰ꓾ ꓡ-ꓔꓲ-ꓐ ꓡꓰ ꓢꓯꓼ ꓖꓶ_ ꓡꓳ꓿
	ꓐ-ꓠꓲ-ꓢꓲ (BARNES)꓾ ꓩ-ꓤ-ꓕ (FRITH)꓾ ꓬꓰ-ꓡꓲ-ꓢꓶ_ (RIDLEYS) ꓐꓰ ꓘꓷ-ꓣ-ꓟ (CRANMER) ꓕꓱ ꓕꓲ ꓜꓴ ꓠꓬ꓾ ꓧꓪꓽ ꓒꓴ ꓫꓵꓽ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓢꓴ ꓐꓴ ꓥ ꓢꓲ꓾ ꓢꓷ ꓠꓲꓹ ꓙꓳ ꓢꓴ ꓥ ꓟ_ ꓡꓰꓽ ꓟꓽ ꓞꓲ꓾ ꓣꓳ-ꓟ ꓘꓴ ꓜꓲ ꓞꓳ ꓡꓰ ꓞꓳ ꓒꓵꓽ ꓚꓬꓹ ꓪ ꓡꓰ ꓢꓴ ꓥ ꓡꓳ꓿ ꓬꓲ ꓪ ꓠꓬ “ꓧꓳꓸ-ꓡꓲ-ꓢꓲ” (HOLY SEE) ꓡꓰ ꓬꓰ_ ꓟ ꓛꓬꓻ ꓖꓴ ꓥꓳꓽ ꓖꓴ ꓑꓶ ꓓꓴ ꓒꓳꓹ ꓒꓶꓽ ꓐꓴ ꓔꓯ ꓔꓳꓹ ꓔꓴ ꓡ ꓢꓴ ꓐꓴ ꓥ ꓡꓳ꓿

ꓥꓳꓽ ꓞꓹ ꓖꓴ ꓟꓽ ꓙꓳ ꓟ ꓢꓲ ꓫꓬ ꓕꓳ ꓶ

	ꓪꓳ-ꓓꓲ-ꓢꓲ (WALDENSES) ꓗꓪ ꓐꓰ ꓪꓴꓸ ꓔꓴ ꓢꓲ ꓪꓰ-ꓗꓶ-ꓡꓲ-ꓩ (WYCLIFFE)꓾ ꓬꓳ-ꓦ-ꓢꓶ (JOHN HUSS)꓾ ꓡꓴ-ꓔꓷ_ (LUTHER) ꓐꓰ ꓜꓴꓲ-ꓡꓲ (ZWINGLI) ꓗꓪ ꓛꓲ꓾ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓢꓴ ꓕꓱ ꓕꓲꓽ ꓧꓳꓽ ꓡꓰ ꓓꓽ ꓪꓴꓸ ꓘꓳ ꓣꓴ ꓔ ꓟ ꓚꓱꓹ ꓕꓲꓽ ꓟ ꓠꓬ꓾ ꓢꓲ ꓫꓬ ꓕꓳ ꓶ ꓠꓬ ꓥꓳꓽ ꓞꓹ ꓖꓴ ꓟꓽ ꓙꓳ꓾ ꓐꓯ_ ꓟ ꓥ ꓡꓳ꓿ ꓬꓲ ꓪ ꓠꓬ ꓦ ꓡꓱ ꓚꓱꓹ_ ꓐꓰ ꓟꓸ ꓟꓲ ꓥ ꓕ ꓑꓳ ꓔꓯ ꓢꓲ ꓫꓬ ꓕꓳ ꓶ ꓗꓪ ꓐꓰ ꓔꓯ ꓠꓬꓲ_ ꓡꓳ꓿ ꓬꓲ ꓪ ꓠꓬ ꓢꓲ ꓫꓬ ꓕꓳ ꓶ ꓔꓯ ꓖꓳ ꓘꓶ ꓛꓲ ꓙꓵꓻ ꓔ ꓠꓬꓲ꓾ ꓬꓲ ꓪ ꓠꓬ ꓡꓯ ꓐꓳ ꓔꓶ ꓓꓴ ꓕꓯ ꓢꓲ ꓗꓪ ꓢꓯꓼ ꓟꓬ ꓖꓶ ꓑꓶꓸ_ ꓡꓳ꓿ “ꓠꓲꓹ ꓘꓪ ꓫꓵꓻ ꓛꓵ_ ꓥꓳ꓾ ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓪꓴ-ꓢ ꓬꓲ ꓣꓱ ꓛꓰ ꓑꓶ ꓓꓴ ꓠꓬꓲ ꓠꓬꓲ ꓣꓳ ꓠꓬ꓾ ꓟꓬ ꓡꓴ ꓕꓲꓺ ꓕꓲ ꓟ_ ꓡꓰ ꓐꓰ ꓰ-ꓖꓶ-ꓡꓯ ꓔꓯ ꓠꓬꓲ ꓟꓳ ꓓꓴ ꓣꓳꓺ ꓖꓶ ꓪ_ ꓡꓳ꓿ ꓣꓳ ꓙꓵꓻ ꓠꓲꓹ ꓔꓯ ꓠꓬ ꓮ ꓕꓯ_ ꓟꓲ ꓢꓰꓼ ꓟꓽ ꓐ ꓡ꓾” ꓐꓰ꓾ ꓮꓸ ꓔꓳꓸ ꓛꓴꓻ ꓢꓰꓼ ꓪ ꓡꓰ ꓢꓴ ꓔꓯ ꓡ-ꓔꓲ-ꓐ ꓡꓰ ꓢꓯꓼ ꓖꓶ_ ꓡꓳ꓿
	ꓰ-ꓖꓶ-ꓡꓯ ꓗꓪ ꓟ ꓑ-ꓣꓳ-ꓔꓰ-ꓢꓶ-ꓔꓯ ꓘꓴ ꓜꓲ ꓞꓳ ꓠꓬ꓾ ꓣꓳ-ꓟ ꓘꓴ ꓜꓲ ꓞꓳ ꓔꓯ ꓙꓵꓺ ꓖꓶ ꓗꓷ ꓗ ꓠꓯ ꓦꓬ ꓠꓬꓲ ꓟꓶ ꓫꓵ ꓫꓵ ꓗꓪ ꓛꓲ꓾ ꓢꓶꓽ-ꓗꓳ-ꓔ-ꓡꓯ (SCOTLAND) ꓗꓪ ꓟ ꓑ-ꓣꓳ-ꓔꓰ-ꓢꓶꓽ-ꓔꓯ ꓐꓴ ꓠꓬ ꓗꓽ ꓔ ꓓꓴ ꓟꓽ ꓙꓳ ꓙꓳ꓾ ꓪꓴ-ꓢ ꓔꓯ ꓪꓴ ꓓꓵ ꓕꓱꓼ ꓪ_ ꓡꓳ꓿ ꓦꓬꓻ ꓘꓳꓼ (12) ꓗꓪ ꓛꓲ_ ꓕꓯ꓾ ꓒꓳꓹ ꓒꓶ ꓙꓵꓽ ꓪ ꓔꓯ ꓢꓶꓽ-ꓗꓳ-ꓔꓶ-ꓡꓯ ꓗꓪ ꓔꓶꓺ ꓗꓷ ꓠꓬ꓾ ꓦ ꓕꓲ ꓒꓳꓹ ꓗꓪ ꓢꓶꓽ-ꓗꓳ-ꓔ-ꓡꓯ ꓟꓬ ꓛꓲ ꓠꓯ ꓞꓲꓹ ꓡꓰ_ ꓟ ꓗꓴꓷꓼ ꓠꓱ ꓐꓯ ꓟꓽ ꓙꓳ꓿ ꓖꓳ ꓡꓱ ꓥ_ ꓟꓲ ꓠꓯ ꓞꓲ_ ꓟ ꓔꓯ ꓖꓼ ꓩꓴ ꓗꓷ ꓠꓹ ꓟ ꓠꓬꓲ ꓟꓳ ꓓꓴ ꓛꓲ ꓡꓯꓼ ꓤꓽ ꓠꓬ꓾ ꓢꓯꓸ ꓞꓹ_ ꓢꓰꓽ ꓡꓳ꓿ ꓢꓲ ꓫꓬ ꓕꓳ ꓶ_ ꓐꓰ ꓪꓰ-ꓗꓶ-ꓡꓲ-ꓩ ꓐꓳ_ ꓟ ꓕꓳ ꓶ ꓔꓯꓹ ꓔ ꓢꓲ ꓰ-ꓖꓶ-ꓡꓯ ꓗꓪ ꓐꓰ ꓡꓻ ꓗꓷ ꓟ ꓡꓳ-ꓡ-ꓢꓶ (LOLLARDS) ꓡꓰ ꓶꓼ ꓓꓳꓽ ꓫꓱꓹ ꓓꓳꓽ ꓔꓯ ꓤꓶꓻ ꓫꓵꓺ ꓔꓬ ꓝꓲ_ ꓡꓳ꓿ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓟꓬꓱꓽ ꓬꓰ ꓪꓴꓸ ꓔꓴ ꓗꓷ ꓔꓯ꓾ ꓡꓴ-ꓔꓷ ꓐꓳ_ ꓟ ꓕꓳ ꓶ_ ꓐꓰ ꓕꓲ-ꓓꓰ-ꓡ ꓡꓰ ꓡꓶꓸ ꓔ ꓟ ꓘꓶ ꓫꓵꓽ ꓫꓵꓼ ꓮꓽ ꓟꓬꓹ ꓠꓬ꓾ ꓢꓶꓽ-ꓗꓳ-ꓔ-ꓡꓯ ꓓꓵꓽ ꓛꓲ ꓡ_ ꓡꓳ꓿ ꓡꓲ ꓦꓬꓻ ꓘꓳꓼ ꓛꓲ ꓠꓬꓲꓸ ꓔ ꓟ ꓑꓶ ꓓꓴ ꓫꓵꓻ_ ꓐꓰ ꓗꓹ ꓟ ꓔꓱꓹ ꓚꓵꓺ_ ꓟ ꓠꓬꓲ ꓟꓳ ꓓꓴ ꓮꓸ ꓔꓳꓸ ꓔꓯ ꓠꓬ꓾ ꓓꓵ ꓙ ꓒꓳꓹ ꓬꓲꓼ ꓡ ꓢꓴ ꓤꓶꓻ ꓠꓯꓸꓼ ꓗꓪ ꓐꓬꓻ ꓝ ꓙꓰ ꓝꓲ ꓢꓲ꓾ ꓪ ꓚꓲ ꓡꓳ ꓘꓴ_ ꓟꓲ ꓟꓽ ꓜꓰꓻ ꓔꓲ ꓬꓰ ꓝꓲ꓾ ꓕꓳ ꓶ ꓕꓱ ꓟ ꓡꓰ ꓟꓽ ꓪꓳꓹꓼ ꓐꓰ ꓟꓬꓱꓽ ꓬꓰ ꓔꓬ_ ꓡꓳ꓿ 
	ꓖꓳ ꓕꓯ ꓒꓳꓹ ꓒꓶ ꓐꓴ ꓠꓬ ꓙꓲꓻ ꓣꓴꓽ ꓓꓴ ꓔꓯ ꓡꓳꓸ ꓟꓳ ꓗꓷ ꓠꓬꓲ꓾ ꓢꓶ-ꓗꓳ-ꓔ-ꓡꓯ ꓗꓴ ꓟ ꓞꓳ ꓒꓵꓽ ꓤ ꓠꓱ ꓕꓲ ꓐꓱ ꓔꓯ ꓢꓰꓼ ꓗꓷ_ ꓡꓳ꓿ ꓢꓶ-ꓗꓳ-ꓔ-ꓡꓯ ꓕꓲ ꓗꓴꓷꓼ ꓡꓱꓸꓼ ꓗꓪ ꓡꓳꓸ ꓟꓳ ꓔꓬ ꓟ ꓫꓵꓽ ꓪꓴ ꓕꓱ ꓟ ꓑꓶ ꓓꓴ꓾ ꓞꓳ ꓤ ꓐꓴ ꓠꓬ ꓣꓳ-ꓟ ꓞꓳꓹ ꓚꓺ ꓗꓪ ꓐꓰ ꓡꓲꓹ ꓙꓰ ꓝꓲ ꓠ ꓗ_ ꓡꓳ꓾ ꓐꓯ_ ꓟ ꓔꓯ ꓘꓳ ꓣꓴ ꓕꓶꓻ ꓡꓰ_ ꓡꓳ꓿

ꓙꓬꓳ-ꓠꓳ-ꓢꓶꓽ (JOHN KNOX)

	ꓦ-ꓟꓲ-ꓔ_ (HAMILTON) ꓐꓰ ꓪꓰ-ꓢꓶ-ꓧ (WISHART) ꓐꓴ ꓠꓬ ꓠꓱ ꓐꓯ ꓦ ꓡꓱ ꓢꓴ ꓐꓴ_ ꓡꓰ ꓐꓰ꓾ ꓡꓯ ꓐꓳ ꓔꓶ ꓓꓴ ꓕꓯ ꓢꓲ ꓗꓪ ꓢꓯꓼ ꓟꓬ ꓖꓶ ꓗꓷꓳ꓿ ꓖꓳ ꓡꓱ ꓥ_ ꓟꓲ ꓪꓰ-ꓢꓶ-ꓧ ꓔꓯ ꓛꓴꓻ ꓔꓬ ꓟ ꓮꓸ ꓔꓳꓸ ꓒꓱꓻ ꓗꓪ ꓐꓰ ꓮꓸ ꓔꓳꓸ ꓡꓰ ꓗꓽ ꓟꓽ ꓧꓪꓸ ꓢꓴ ꓕꓲ ꓣꓳ ꓓꓳ ꓡ_ ꓡꓳ꓿ ꓖꓳ ꓕꓲ ꓣꓳ ꓠꓬ꓾ ꓙꓬꓳ-ꓠꓳ-ꓢꓶ ꓥ ꓢꓲ꓾ ꓪꓴ-ꓢ ꓡꓰ ꓙ ꓖꓴ ꓧꓳꓽ_ ꓟ ꓠꓯꓸꓼ ꓗꓪ ꓢꓶꓽ-ꓗꓳ-ꓔ-ꓡꓯ ꓗꓪ ꓟ ꓒꓳꓹ ꓒꓶꓽ ꓐꓴ_ ꓐꓰ ꓫꓵꓻ ꓫꓵꓻ ꓢꓯꓸ ꓢꓯꓸ ꓟꓯꓼ ꓬꓰ ꓡꓯ ꓘꓳ ꓠ ꓗꓹ ꓢꓴ ꓥ ꓡꓳ꓿ 
	ꓙꓬꓳ-ꓠꓳ-ꓢꓶꓽ ꓠꓬ꓾ ꓪꓴ-ꓢ ꓐꓯ ꓘꓶ ꓗꓪ ꓐꓰ ꓢꓯꓸ ꓔꓬ ꓠꓹ ꓟ ꓐꓱ ꓶ ꓡꓲꓽ ꓤ ꓒꓰꓼ ꓤ ꓔꓯ ꓧꓹ ꓗꓷ_ ꓡꓳ꓿ ꓪꓰ-ꓢꓶ-ꓡꓲ ꓡꓰ ꓟꓸ ꓖꓶ_ ꓟ ꓟꓸ ꓘꓶꓽ ꓑꓶ ꓓꓴ ꓬꓲ ꓠꓬ ꓣꓳ-ꓟ ꓔꓯ_ ꓐꓰ ꓧꓹ ꓗꓷ ꓢꓲ꓾ ꓫ ꓙꓵꓻ ꓔꓬ ꓟ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓢꓴ ꓐꓴ ꓔꓯ ꓔꓺ ꓬꓰ ꓠꓹ ꓟ ꓓꓵ ꓙ ꓞꓷꓹ ꓗꓷ_ ꓡꓳ꓿ 
	ꓬꓲꓼ ꓤ ꓠꓬꓲ ꓤ ꓐꓴ ꓡꓰ ꓬꓲ ꓔꓯ ꓟꓸ ꓟꓲ ꓚꓺ ꓝꓲ ꓥ_ ꓟꓲ꓾ ꓬꓲ ꓠꓬ ꓟꓬꓱꓽ ꓖꓳ ꓟ ꓔꓯ ꓬꓰ ꓟꓽ ꓫꓳ꓿ ꓖꓳ ꓡꓱ ꓥ_ ꓟꓲ ꓟꓶ ꓤ ꓓꓵ ꓙ ꓟꓬꓽ ꓗꓷ ꓗ ꓠꓯꓸ꓾  ꓟꓬꓱꓽ ꓖꓳ ꓟ ꓔꓯ ꓬꓰ ꓠꓹ ꓟ ꓬꓲ ꓓꓽ ꓔꓳꓹ ꓗꓷ_ ꓡꓳ꓿ ꓠꓲꓹ ꓔꓱꓹ ꓢꓴ ꓖꓳ ꓕꓲ ꓣꓳ ꓠꓬ꓾ ꓕꓲꓽ ꓧꓪꓹ ꓟꓸ ꓟꓲ ꓚꓺ ꓗꓷ ꓗꓸ ꓠꓯ꓾ ꓮꓽ ꓟ ꓒꓬꓱꓽ ꓔꓯ_ ꓟꓲ ꓟꓽ ꓡꓳꓸ ꓡꓳꓸ꓾ ꓠꓲꓹ ꓪꓴꓽ ꓪꓴꓽ_ ꓐꓰ ꓜ ꓟꓶ ꓠꓬꓲꓽ ꓟꓸ ꓟꓲ ꓚꓺ ꓔꓴ ꓡ_ ꓡꓳ꓿ ꓢꓶꓽ-ꓗꓳ-ꓔ-ꓡꓯ ꓪ ꓔꓲ ꓟ_ ꓐꓰ ꓒꓬꓱꓽ ꓔꓳꓹ ꓟꓬ ꓔꓳꓹ ꓟꓳ ꓡꓯ ꓘꓳ ꓔꓬ ꓕꓯ ꓥ_ ꓟꓲ꓾ ꓬꓲ ꓠꓬ ꓘꓶꓸ ꓢꓲ ꓟꓽ ꓠꓴꓽ ꓡꓰ꓾ ꓝꓳꓹ ꓢꓲ ꓟꓽ ꓙꓳꓺ ꓡꓰ ꓢꓴ ꓕꓲ ꓣꓳ ꓥ ꓡꓳ꓿ ꓗꓴꓷꓼ ꓗꓪ ꓐꓰ ꓗꓽ ꓔ ꓟ ꓙꓵꓻ ꓚꓱꓹ ꓕꓲ ꓫꓵꓽ ꓔꓯ ꓚꓺ ꓒꓬꓱꓺ ꓗꓷ ꓠꓬꓲ꓾ ꓗꓴꓷꓼ ꓙꓵꓽ ꓢꓴ ꓔꓯ ꓒꓵꓽ ꓠꓯ_ ꓡꓳ꓾ ꓐꓰ꓾ ꓢꓲ ꓫꓬ ꓕꓳ ꓶ ꓗꓪ ꓐꓳ ꓔ ꓟ ꓕꓵꓼ ꓪ ꓔꓯ ꓠꓴꓻ ꓛꓬꓻ ꓗꓷꓳ꓾ ꓐꓰ꓾ ꓪ ꓔꓲ ꓟ ꓡꓰ ꓙꓬꓳ-ꓠꓳ-ꓢꓶ ꓔꓯ ꓐꓯ_ ꓡꓳ꓿ ꓖꓳ ꓕꓯ ꓙꓬꓳ-ꓠꓳ-ꓢꓶ ꓡꓰ꓾ “ꓮ-ꓐ-ꓡ-ꓦ ꓞꓲꓼ ꓤ ꓡꓯꓹ ꓤ ꓐꓴ ꓠꓬ ꓩ-ꓣꓳ ꓪ ꓔꓲ ꓙꓵꓻ ꓚꓱꓹ ꓔꓯ ꓘꓳ ꓣꓴ ꓗꓷ ꓐꓭ ꓕꓯ꓾ ꓬꓲ ꓪ ꓠꓬ ꓮꓽ ꓟ ꓔꓯ ꓙꓵꓻ ꓢꓴ ꓒꓬꓱꓼ ꓡ_ ꓥꓳ ꓪ? ꓟꓲ ꓠꓯ ꓗꓪ ꓠꓬ ꓮꓸ ꓫꓵꓽ ꓙꓵꓻ ꓚꓱꓹ ꓐꓲꓺ ꓞꓹ_ ꓡ? ꓪ ꓔꓲ ꓟꓺꓳ꓾ ꓝꓲ ꓓꓴ ꓐꓴ ꓦꓬ ꓠꓬꓲ ꓗꓪ ꓝꓲ ꓓꓴ ꓐꓴ ꓠꓬ꓾ ꓣꓳ-ꓟ ꓙꓵꓻ ꓚꓱꓹ ꓔꓯ ꓘꓳ ꓣꓴ ꓗꓷ ꓐꓭ ꓕꓯ꓾ ꓟꓲ ꓠꓯ ꓗꓪ ꓮꓸ ꓫꓵꓽ ꓙꓵꓻ ꓚꓱꓹ ꓡꓰ ꓙꓵꓽ ꓡ_ ꓥꓳ ꓪ? ꓐꓰ꓾ ꓩꓴꓻ ꓩꓴ_ ꓐꓰ ꓒꓳꓹ ꓖꓶ_ ꓡꓳ꓿
	ꓖꓳ ꓕꓯ ꓪ ꓔꓲ ꓟ ꓡꓰ꓾ “ꓢꓲ ꓫꓬ ꓕꓳ ꓶ ꓔꓯ ꓠꓬ ꓠꓴꓻ ꓕꓲ ꓫꓵꓽ ꓒꓶꓻ_ ꓡꓳ꓾ ꓬꓲ ꓪ (ꓣꓳ-ꓟ ꓘꓴ ꓜꓲ ꓞꓳ) ꓕꓲ ꓫꓵꓽ ꓒꓶꓻ_ ꓡꓳ꓿ ꓥꓪ ꓠꓬ ꓮꓽ ꓟ ꓔꓯ ꓙꓵꓻ ꓠꓯ_ ꓡ? ꓮꓽ ꓟ ꓠꓬ ꓔꓱ_ ꓟꓽ ꓔꓱꓹ꓾ ꓮꓽ ꓟ ꓔꓯ ꓐꓯ ꓞꓷꓹ ꓝꓲ ꓠꓯ_ ꓡ?” ꓐꓰ꓾ ꓠ ꓠꓬꓲ_ ꓕꓯ꓾ “ꓠꓴ ꓠꓬ ꓪꓴ-ꓢ ꓔꓯ ꓙꓵꓻ ꓠ ꓗ_ ꓡꓳ꓾ ꓐꓰ꓾ ꓢꓲ ꓫꓬ ꓕꓳ ꓶ ꓗꓪ ꓔꓲꓺ ꓢꓲꓽ ꓢꓲꓽ_ ꓐꓰ ꓐꓯ ꓔ_ ꓡꓳ꓿ ꓪꓴ-ꓢ ꓐꓯ ꓘꓶꓽ ꓠꓬ ꓔꓲꓺ ꓢꓲꓽ_ ꓡꓳ꓿ ꓕꓲ ꓖꓺ ꓗꓪ ꓟꓽ ꓔꓲꓺ ꓢꓲꓽ ꓟ ꓔꓯ ꓠꓬ꓾ ꓢꓲ-ꓫꓬ-ꓟ-ꓦ ꓡꓰ ꓠꓱꓸ ꓐꓯ ꓕꓲꓽ ꓖꓺ ꓗꓪ ꓒꓶꓻ ꓫꓬꓽ ꓖꓶ ꓔ_ ꓡꓳ꓾” ꓐꓰ꓾ ꓙꓬꓳ-ꓠꓳ-ꓢꓶꓽ ꓡꓰ ꓒꓳꓹ ꓖꓶ_ ꓡꓳ꓿
	ꓙꓳꓺ ꓟꓽ ꓗꓴꓸ ꓟ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓢꓴ ꓕꓱ ꓕꓲ ꓣꓳ ꓠꓬ꓾ ꓚꓲ ꓛꓬ ꓢꓯꓼ ꓟꓬ ꓐꓱ ꓶ ꓙꓲꓻ ꓣꓴꓽ ꓓꓴ ꓙꓳ_ ꓥ_ ꓟꓲ꓾ ꓟꓽ ꓒꓳꓹ ꓟꓽ ꓡꓵꓺ ꓟ ꓠꓲꓹ ꓟ ꓡꓰ꓾ ꓢꓶꓽ-ꓗꓳ-ꓔ-ꓡꓯ ꓗꓴꓷꓼ ꓔꓯ ꓒꓳꓹ ꓒꓶꓽ ꓙꓵꓽ ꓪ ꓗꓪ ꓐꓰ ꓩꓴ ꓖꓶ ꓟꓶ ꓡꓰ_ ꓗꓪ ꓛꓲ꓾ ꓕꓶꓻ ꓕꓶꓻ_ ꓐꓰ ꓢꓯꓼ ꓕꓵꓼ_ ꓡꓳ꓿
	ꓰ-ꓖꓶ-ꓡꓯ ꓗꓪ ꓑ-ꓣꓳ-ꓔꓰ-ꓢꓶꓽ-ꓔꓯ ꓙꓵꓻ ꓚꓱꓹ ꓔꓯ ꓗꓴꓷꓼ ꓙꓵꓻ ꓚꓱꓹ ꓚꓬꓹ ꓗꓷ ꓢꓲ꓾ ꓘꓶꓻ ꓙꓵꓻ_ ꓟ ꓠꓬ ꓔꓳꓼ ꓐꓰ ꓟꓽ ꓠꓽ ꓡꓰ ꓐꓯ_ ꓥ_ ꓟꓲ꓾ ꓮꓸ ꓔꓲꓸ ꓤ ꓠꓲꓸ ꓡꓰ_ ꓡꓳ꓿ ꓣꓳ-ꓟ ꓘꓴ ꓜꓲ ꓞꓳ ꓣꓱꓽ ꓬꓰ ꓚꓱꓹ_ ꓐꓰ ꓒꓳꓹ ꓒꓶꓽ ꓙꓵꓽ_ ꓟ ꓟꓽ ꓙꓳ ꓔꓬ ꓐꓯ_ ꓥ_ ꓟꓲ꓾ ꓪ ꓔꓲ ꓡꓰ ꓘꓴ ꓜꓲ ꓞꓳ ꓧꓳꓽ ꓢꓴ ꓠꓬꓲ ꓖꓴ ꓣꓴ ꓔ ꓠꓬꓲ꓾ ꓶꓼ ꓓꓳꓽ ꓫꓱꓹ ꓓꓳꓽ ꓠꓬ ꓟꓽ ꓢꓲ ꓫꓬ꓾ ꓐꓰ꓾ ꓗꓷ ꓡꓰ_ ꓡꓳ꓿ ꓦ ꓡꓱ ꓚꓱꓹ ꓗꓪ ꓩꓴ ꓔ ꓟ ꓬꓲꓸ ꓟꓸ ꓟꓲ ꓔꓯ ꓟꓽ ꓙ ꓜꓲꓼ ꓢꓰꓽ꓿ ꓑ-ꓣꓳ-ꓔꓰ-ꓢꓶꓽ-ꓔꓯ ꓪ ꓔꓲ ꓠꓬ ꓣꓳ-ꓟ ꓘꓴ ꓜꓲ ꓞꓳ ꓡꓰ ꓣꓱꓽ ꓗꓷ ꓟ ꓘꓶꓻ ꓙꓵꓻ_ ꓟ ꓚꓱꓹ ꓔꓯ ꓣꓱꓽ ꓡ_ ꓡꓳ꓿ ꓚꓲ ꓛꓬ ꓦꓰꓽ ꓠꓲꓹ ꓔꓯ ꓛꓳ ꓢꓲ ꓪꓴ-ꓢ ꓔꓯ ꓪꓴꓸ ꓓꓵ ꓕꓱꓼ_ ꓟ ꓚꓱꓹ ꓔꓯ ꓥ_ ꓟꓲ ꓠꓬꓲꓸ ꓔ ꓢꓰꓽ ꓡꓳ꓿ ꓪ ꓔꓲ_ ꓐꓰ ꓟꓽ ꓧꓳꓹ ꓢꓴ ꓐꓴ ꓠꓬ ꓮꓽ ꓟꓬꓹ ꓘꓳꓼ ꓗꓪ ꓛꓲ ꓘꓶꓻ ꓙꓵꓻ_ ꓟ ꓔꓳꓹ ꓜꓳꓽ_ ꓡꓳ꓿

ꓟꓸ ꓟꓲ ꓚꓺ ꓒ ꓐꓴ ꓔꓯ ꓖꓼ ꓓꓳ ꓗꓷ_ ꓟ 

	ꓦꓬꓻ ꓘꓳꓼ (17) ꓗꓪ ꓰ-ꓖꓶ-ꓡꓯ ꓗꓪ ꓟ ꓟꓸ ꓟꓲ ꓚꓺ ꓒ ꓬꓲꓸ ꓔꓴꓺ ꓣꓳ ꓔꓯ ꓖꓼ ꓓꓳ ꓗꓷ ꓢꓲ꓾ ꓣꓳ-ꓟ ꓘꓴ ꓜꓲ ꓞꓳ ꓡꓰ ꓧꓳꓽ_ ꓟ ꓪꓴꓸ ꓓꓵ ꓕꓱꓼ ꓜꓲꓼ ꓓꓴ ꓟꓽ ꓥ ꓠꓬ꓾ ꓠꓱ ꓐꓯ ꓜꓲꓼ ꓓꓴ ꓗꓪ ꓔꓺ ꓟꓽ ꓓ꓾ ꓐꓰ꓾ ꓕꓵꓼ ꓪ ꓖꓶ ꓗꓷ_ ꓡꓳ꓿ ꓖꓳ ꓡꓱ ꓠꓬ ꓘꓶꓻ ꓙꓵꓻ_ ꓟ ꓔꓳꓹ ꓜꓳꓽ ꓢꓴ ꓪꓴ-ꓢ ꓤ ꓠꓱ ꓐꓴ ꓠꓬ꓾ ꓡꓲ ꓛꓲ ꓟꓵꓽ ꓗꓪ ꓦꓲꓻ ꓐꓬꓱ ꓤꓽ ꓫꓬꓹ ꓢꓲ ꓪꓴ-ꓢ ꓔꓯ ꓫꓱꓸ ꓖꓶ_ ꓟ_ ꓐꓰ ꓶꓼ ꓓꓰꓽ_ ꓟ ꓜꓲꓼ ꓓꓴ ꓬꓰ_ ꓡꓳ꓿ ꓚꓲ ꓛꓬ ꓙꓵꓻ ꓠꓲꓹ ꓑꓶ ꓓꓴ ꓞꓳ ꓤ ꓮꓽ ꓟꓬꓹ ꓠꓬ ꓫ ꓙꓵ ꓓꓴ ꓓꓽ ꓟ ꓔꓳꓹ ꓜꓳꓽ_ ꓡꓳ꓿ ꓐꓱ ꓓꓴꓽ ꓗꓪ ꓥ_ ꓟꓲ ꓞꓳ ꓤ ꓐꓲꓺ ꓡꓰ ꓢꓲ꓾ ꓦꓲ ꓘꓴꓽ ꓡ ꓞꓳ ꓐꓴ ꓥ_ ꓟꓲ ꓧꓹ ꓒꓬꓱꓺ ꓙꓰ ꓖꓴ_ ꓡꓳ꓿ ꓖꓳ ꓡꓱ ꓥ_ ꓟꓲ ꓗꓸ ꓧꓪꓺ_ ꓟ ꓔꓯ ꓜꓲꓽ ꓔ ꓢꓲ ꓢꓷ ꓙ ꓟꓳ ꓙ ꓔꓬ ꓟ ꓟꓷ ꓠꓷꓹ ꓔꓯ ꓛꓵꓽ ꓔ (ꓑꓲꓸ ꓔ) ꓟꓽ ꓐ ꓡ꓿ ꓞꓳ ꓤ ꓮꓽ ꓟꓬꓹ ꓠꓬ ꓬꓲꓻ ꓡꓴ ꓐꓱ ꓗꓳꓸ ꓙ ꓙꓰ ꓢꓲ꓾ ꓟꓷ-ꓗꓴꓷꓼ ꓗꓪ ꓓꓵꓽ ꓙꓰ ꓢꓲ ꓠꓬꓲ꓾ ꓗꓴꓷꓼ ꓙꓵꓽ ꓚꓱꓹ_ ꓐꓰ ꓦ ꓡꓱ ꓚꓱꓹ ꓗꓪ ꓩꓴ ꓔ ꓟ ꓟꓶ ꓠꓹ ꓟ꓾ ꓦꓲꓻ ꓚꓰꓺ ꓔꓶꓺ ꓬꓰ_ ꓡꓳ꓿
	ꓙꓬꓳ-ꓐ-ꓬ (JOHN BUNYAN) ꓠꓬ ꓐꓱ ꓓꓴꓽ ꓗꓪ ꓡꓴꓸ ꓞꓹ ꓔꓬ ꓕꓯ꓾ ꓟꓴ ꓗꓪ ꓗꓴꓷꓼ ꓬꓲꓸ ꓢꓯꓼ ꓠꓱꓽ ꓟꓶ ꓡꓰ ꓢꓲ꓾ ꓐꓬꓺ ꓡꓰ ꓔꓬ ꓟ ꓟꓲ ꓠꓯ ꓗꓪ ꓐꓰ ꓟꓴ ꓗꓪ ꓗꓪ ꓓꓴ ꓓꓳ ꓙꓰ_ ꓟ ꓙ ꓖꓴ ꓕꓳ ꓶ ꓕꓲ ꓑꓷꓠ ꓐꓳ_ ꓡꓳ꓿ ꓕꓳ ꓶ ꓖꓳ ꓟ ꓬꓲ ꓟꓬꓱꓺ ꓠꓬ꓾ "PILGRIM'S PROGRESS AND GRACE ABOUNDING TO THE CHIEF OF SINNERS" ꓐꓯ_ ꓟ ꓥ ꓡꓳ꓿ ꓬꓲ ꓐꓳ_ ꓟ ꓕꓳ ꓶ ꓑꓶ ꓓꓴ ꓞꓳ ꓤ ꓮꓽ ꓟꓬꓹ ꓠꓬ ꓢꓯꓼ ꓟꓬ ꓚꓱꓹ ꓗꓪ ꓒꓳꓹ ꓬꓲꓼ ꓡ_ ꓡꓳ꓿
	ꓦ ꓗꓪ ꓠꓯ ꓞꓲꓹ_ ꓟ ꓡꓰ ꓑꓲꓸ ꓞꓹ ꓔꓬ ꓟ ꓦꓬ ꓠꓬꓲ ꓗꓪ꓾ ꓪ-ꓩꓲ_ (WHITEFIELD) ꓐꓰ ꓪꓰ-ꓢꓶ-ꓡꓲ (WESLEYS) ꓐꓴ ꓠꓬ꓾ ꓠꓬꓲ ꓟꓳ ꓓꓴ ꓣꓳꓺ ꓖꓶ ꓢꓴ ꓒꓬꓱꓼ ꓡ_ ꓡꓳ꓿ ꓘꓴ ꓜꓲ ꓞꓳ ꓢꓲꓺ ꓤ ꓐꓴ ꓬꓲ ꓪ ꓦꓻ ꓙ ꓫꓱꓽ ꓚꓱꓹ ꓠꓬ꓾ ꓟꓽ ꓦ ꓡꓱ ꓢꓴ_ ꓐꓰ ꓗꓷꓹ ꓦꓰꓽ ꓟꓽ ꓠꓺ ꓠ ꓛꓲ ꓗꓹ_ ꓡꓳ꓿ ꓞꓳ ꓐꓳ ꓐꓴ ꓠꓬ ꓪꓴ-ꓢ ꓔꓯ ꓙꓳꓺ ꓒꓵꓽ ꓢꓴ ꓐꓴ ꓔꓯ ꓤꓲꓺ_ ꓡꓳ꓿ ꓞꓳ ꓫ ꓐꓴ ꓠꓬ ꓥꓶꓺ_ ꓟ ꓟꓬꓱꓽ ꓔꓯ ꓚꓲ ꓛꓬ ꓠꓲꓹ ꓫꓵꓺ_ ꓟ_ ꓡꓰ ꓐꓰ ꓬꓰ ꓔꓬ_ ꓡꓳ꓿ ꓔꓱꓹ ꓚꓵꓺ_ ꓟ ꓔꓯ ꓔꓳꓹ ꓙ ꓢꓴ ꓢꓯꓼ ꓐꓽ ꓞꓹ_ ꓟ ꓔꓯ ꓬꓰ ꓙ ꓠꓹ ꓟ ꓐꓱ ꓶ꓾ ꓘꓴ ꓜꓲ ꓞꓳ ꓔꓯ ꓠꓲꓹ ꓪꓴꓽ ꓠꓲꓹ ꓕꓶꓻ_ ꓟ ꓟꓽ ꓙꓳ꓿ 

ꓙꓵ ꓠꓲꓹ ꓗꓪ ꓐꓰ ꓙꓲ ꓫꓬ_ ꓟ ꓚꓬꓹ ꓟꓶ_ ꓟ

	ꓙꓵꓻ ꓠꓲꓹ ꓗꓪ ꓐꓰ ꓙꓲ ꓫꓬ_ ꓟ ꓚꓬꓹ ꓟꓶ_ ꓡꓳ꓾ ꓐꓰ꓾ ꓡꓴ-ꓔꓷ ꓡꓰ ꓟꓸ ꓖꓶ ꓔ ꓟ ꓙꓵꓻ ꓚꓱꓹ ꓠꓬ꓾ ꓬꓲ ꓑꓶ ꓞꓷꓹ ꓗꓷ_ ꓐꓰ ꓗ_ ꓡꓳ꓿ ꓬꓰ_ ꓟ ꓟꓬꓱꓽ ꓗꓪ ꓐꓰ ꓢꓯꓼ ꓟꓬ ꓝ ꓟꓶ_ ꓡꓳ꓾ ꓐꓯ_ ꓟ ꓣꓳ-ꓟ ꓘꓴ ꓜꓲ ꓞꓳ ꓙꓵꓻ ꓚꓱꓹ ꓡꓰ ꓠꓬꓲ ꓖꓴ ꓣꓴ ꓔ_ ꓡꓳ꓿ ꓪꓴ-ꓢ ꓠꓲꓹ ꓡꓶ ꓔꓯ ꓛꓳ ꓢꓲ ꓢꓯꓸ ꓔꓬ ꓠꓹ ꓟ ꓢꓯꓼ ꓕꓵꓼ ꓔꓬ ꓢꓴ ꓪ-ꓩꓲ_ ꓐꓰ ꓪꓰ-ꓢꓶꓽ-ꓡꓲ ꓥ_ ꓟꓲ꓾ ꓙꓲꓻ_ ꓟ ꓟꓬꓱꓽ_ ꓐꓰ ꓦ ꓡꓱ ꓚꓱꓹ ꓣꓱꓽ ꓟꓬꓱꓽ ꓗꓪ ꓐꓰ ꓢꓯꓼ ꓟꓬ ꓝ ꓟꓶ_ ꓡꓳ꓾ ꓐꓰ꓾ ꓟꓸ ꓖꓶ_ ꓟ ꓔꓳꓹ ꓜꓳ ꓔꓬ_ ꓡꓳ꓿ 
	ꓛꓬꓸ-ꓢꓶꓽ ꓪꓰ-ꓢꓶꓽ-ꓡꓲ (CHARLES WESLEY) ꓠꓬ ꓫꓵꓻ ꓠ ꓛꓲ ꓠꓻ ꓒꓬꓽ ꓔꓳꓹ ꓜꓳꓽ ꓔꓬ ꓕꓯ꓾ ꓢꓯꓼ ꓟꓬ ꓝ ꓟꓶ ꓠꓹ ꓟ ꓮ ꓡꓲ ꓐꓰ ꓥꓳꓺ ꓡꓳ ꓔ ꓟ ꓙ ꓖꓴ ꓬꓲ ꓔꓯ ꓠ ꓠꓬꓲ_ ꓡꓳ꓿ ꓖꓳ ꓕꓯ ꓬꓲ ꓡꓰ꓾ “ꓥꓪ ꓠꓬ ꓪꓴ-ꓢ ꓐꓱ ꓶ ꓐ ꓡ_ ꓟ ꓟꓬ ꓛꓲ ꓢꓯꓼ ꓕꓵꓼ ꓗꓷꓳ꓾” ꓐꓰ꓾ ꓒꓳꓹ ꓖꓶ ꓗꓷ ꓥ_ ꓟꓲ꓾ ꓬꓲ ꓛꓳ ꓒꓯꓹ ꓐꓴ ꓠꓬ ꓬꓲ ꓒꓳꓹ ꓘꓶꓽ ꓔꓯ ꓠꓲꓹ ꓘꓪ ꓟꓽ ꓫꓵ ꓟ ꓔꓯ ꓬꓲꓸ ꓡꓳꓸ ꓟꓳ_ ꓟ ꓑꓶ ꓓꓴ꓾ “ꓮꓸ ꓫꓵꓽ ꓐꓯ_ ꓡ? ꓥꓪ ꓢꓯꓼ ꓕꓵꓼ ꓣꓱ ꓬꓰ ꓗꓷ ꓟ ꓠꓬ ꓥꓪ ꓐꓱ ꓶ ꓥꓳꓺ ꓡꓳꓸ ꓓꓴ ꓟꓽ ꓥ ꓡ? ꓖꓳ ꓡꓱ ꓥ ꓠꓬ ꓠꓱ ꓐꓯ ꓔꓯ ꓥꓪ ꓪꓽ ꓪꓴ ꓘꓳꓹ ꓓꓴ ꓟꓽ ꓙꓳ꓾” ꓐꓰ ꓒꓳꓹ ꓖꓶ_ ꓡꓳ꓿ ꓢꓯꓼ ꓟꓬ ꓝꓸ  ꓟꓶ ꓠꓹ ꓟ ꓐꓱ ꓶ ꓕꓲꓽ ꓚꓱꓹ_ ꓡꓰꓽ ꓟ꓾ ꓡꓯ ꓐꓳ ꓔꓶ ꓓꓴ ꓗꓪ ꓧꓳꓸ ꓡꓰ ꓟ ꓙꓲ-ꓢꓴ ꓫꓵꓽ ꓔꓯ_ ꓐꓰ ꓞꓳ ꓤ ꓐꓴ ꓧꓹ ꓙꓰ ꓖꓴꓳ꓿ ꓕꓱ ꓡꓱ ꓐꓰ ꓠꓯ ꓞꓲꓹ_ ꓟ ꓠꓬ ꓘꓴ ꓜꓲ ꓞꓳ ꓕꓯ ꓢꓲ ꓗꓪ ꓬꓯꓼ ꓡ_ ꓡꓳ꓿
	ꓓꓵ ꓙ ꓣꓱꓽ ꓬꓰ ꓫ ꓕꓱ_ ꓟ ꓠꓬ ꓙꓵꓽ ꓗ_ ꓐꓰ ꓧꓳꓹ ꓡꓰ ꓠ ꓗ_ ꓡꓳ꓾ ꓐꓯ_ ꓟ ꓔꓯ ꓪꓰ-ꓢꓶ-ꓡꓲ_ ꓐꓰ ꓬꓲ ꓛꓳ ꓒꓯꓹ ꓐꓴ ꓢꓷ ꓡꓰ ꓢꓲ꓾ ꓬꓲ ꓪ ꓠꓬ ꓚꓰꓺ ꓗꓪ ꓟ ꓧꓪꓽ ꓠꓲꓹ ꓡꓶꓽ ꓔꓯ ꓓꓶꓽ ꓠꓹ ꓟ꓾ ꓪ ꓘꓴ ꓢꓲ ꓢꓯꓼ ꓕꓵꓼ_ ꓡꓳ꓿ ꓢꓲ ꓫꓬ_ ꓟ ꓗꓪ ꓐꓰ ꓪꓴ-ꓢ ꓣꓱ ꓛꓰ ꓘꓳ ꓣꓴ ꓟꓶ_ ꓡꓳ꓾ ꓐꓰ ꓓꓵ ꓙ ꓢꓲ꓾ ꓢꓲ ꓫꓬ ꓚꓱꓹ ꓗ ꓫꓵꓺ ꓔꓯ ꓬꓲ ꓪ ꓛꓳ ꓫꓱꓽ_ ꓡꓳ꓿ ꓠꓲꓸ ꓠꓲꓸ ꓤ ꓣꓱꓽ ꓢꓲ꓾ ꓫ ꓫ ꓤ ꓐꓰ ꓬꓲ ꓪ ꓦꓬ ꓠꓬꓲ ꓗꓳꓸ_ ꓡꓳ꓿ ꓖꓳ ꓡꓱ ꓥ_ ꓟꓲ ꓝꓴꓲ_ ꓐꓰ ꓧꓪꓽ ꓠꓲꓹ ꓡꓶꓽ ꓔꓯ_ ꓐꓰ ꓧꓹ ꓗꓷ ꓠꓹ ꓟ ꓬꓲ ꓪ ꓢꓯꓼ ꓕꓵꓼ_ ꓟ ꓠꓬ꓾ ꓬꓲꓸ ꓖꓳꓽ ꓗꓷ ꓡꓰꓳ꓿
	ꓑ-ꓣꓳ-ꓔꓰ-ꓢꓶꓽ-ꓔꓯ ꓙꓵꓻ ꓚꓱꓹ ꓔꓲꓺ ꓖꓴ ꓕꓯ ꓢꓲ ꓗꓪ ꓫꓵꓻ_ ꓐꓰ ꓬꓰ ꓔꓬ ꓟ ꓔꓱꓹ ꓚꓵꓺ_ ꓟ ꓮꓸ ꓔꓳꓸ ꓠꓬ꓾ ꓮꓽ ꓠꓱ ꓕꓯ ꓐꓴ-ꓦꓲ-ꓟꓲ-ꓬ ꓙꓲ-ꓢꓴ ꓢꓲꓺ ꓤ ꓐꓴ ꓡꓰ ꓡꓯꓼ ꓪ ꓖꓶ ꓔꓲ ꓬꓰ ꓟ ꓠꓬꓲ ꓟꓳ ꓓꓴ ꓡꓴꓻ ꓗꓪ ꓐꓰ ꓕꓲꓽ ꓝꓸ ꓐꓬꓻ ꓪꓴꓽ ꓡ_ ꓡꓳ꓿ ꓙꓲ-ꓢꓴ ꓢꓲꓺ ꓤ ꓕꓲ ꓐꓱ ꓠꓬ ꓢ-ꓫꓳ-ꓠꓲ ꓗꓪ ꓑꓬꓺ ꓠꓬꓹ ꓢꓲ꓾ ꓮꓽ ꓠꓱ ꓟ ꓙꓵꓻ ꓚꓱꓹ ꓔꓯ ꓡꓯ ꓫꓵ ꓫꓺ ꓒꓵꓽ ꓔ_ ꓡꓳ꓿ ꓪꓰ-ꓢꓶ-ꓡꓲ ꓠꓬ ꓖꓳ ꓕꓲ ꓧꓳꓽ ꓔꓯ_ ꓐꓰ ꓔꓱꓹ ꓚꓵꓺ_ ꓟ ꓠꓬꓲ ꓟꓳ ꓓꓴ ꓑꓯꓹ ꓟꓶ_ ꓡꓳ꓿
	ꓙꓬꓳ-ꓪꓰ-ꓢꓶ-ꓡꓲ_ (JOHN WESLEY) ꓐꓰ ꓛꓬꓸ-ꓢꓶꓽ ꓪꓰ-ꓢꓶꓽ-ꓡꓲ ꓠꓬ꓾ ꓟꓷ-ꓗꓴꓷꓼ ꓗꓪ ꓪꓴ-ꓢ ꓟꓬꓱꓽ ꓬꓰ ꓠꓹ ꓟ ꓝꓲ ꓩꓴ ꓪ ꓡꓰ_ ꓡꓳ꓿ ꓬꓲ ꓙꓬ ꓡꓲ ꓘꓴꓽ ꓠꓯꓸꓼ ꓗꓪ ꓠꓬ ꓟꓳ-ꓤꓷ-ꓪꓰ-ꓬ ꓡ ꓞꓳ_ ꓟꓲ ꓕꓲ ꓜꓴ ꓔꓺ ꓞꓹ_ ꓡꓳ꓿ ꓡꓲ ꓖꓳ ꓟ ꓠꓬ ꓮꓸ ꓓꓲꓽ ꓪꓴꓽ_ ꓟ ꓕꓳꓽ ꓥꓳꓽ ꓔꓳꓹ ꓜꓳ ꓗꓷ ꓢꓲ꓾ ꓫꓵꓻ ꓘꓶꓽ ꓗꓪ ꓛꓲ_ ꓕꓯ꓾ ꓙꓬꓳ-ꓪꓰ-ꓢꓶ-ꓡꓲ ꓪꓴ-ꓢ ꓗꓪ ꓐꓰ ꓡ_ ꓟ ꓢꓲꓺ ꓡꓲ ꓟ ꓟꓽ ꓘꓳ ꓣꓴ ꓟꓶ ꓡꓰ ꓢꓰꓽ ꓟ ꓔꓯ ꓬꓲꓸ ꓚꓲ ꓛꓬ ꓚꓬꓹ ꓪ_ ꓡꓳ꓿ ꓖꓳ ꓡꓱ ꓥ_ ꓟꓲ ꓡꓲ ꓠꓯꓸꓼ ꓗꓪ ꓟ ꓙꓬ-ꓟꓶ-ꓠꓲ ꓡ ꓞꓳ ꓐꓴ ꓠꓬ꓾ ꓢꓲꓺ ꓡꓲ_ ꓐꓰ ꓕꓳꓽ ꓥꓳꓽ ꓔꓯ ꓔꓳꓹ ꓔꓬ ꓟ ꓡꓳꓸ ꓟꓳ ꓗꓷ ꓕꓯ꓾ “ꓞꓳ ꓤ ꓕꓱ ꓕꓲ ꓜꓴ ꓬꓲ ꓪ ꓣꓱꓽ ꓬꓰ_ ꓟ ꓔꓯ ꓥꓪ ꓡꓳꓸ ꓔꓬ ꓟ ꓟꓶ ꓫꓵ_ ꓥꓳ꓿ ꓬꓲ ꓪ ꓫꓱꓹ ꓠꓬ ꓠꓱꓸ ꓐꓯ ꓔꓯ ꓟꓽ ꓫꓱꓸ꓿ ꓮ ꓟꓶ ꓠꓽ ꓬꓲ ꓪ ꓠꓬ ꓘꓶ ꓘꓹ_ ꓟ꓾ ꓠꓲꓹ ꓟ ꓦꓶꓻ_ ꓟ꓾ ꓪꓽ ꓛꓴꓽ ꓚꓱꓹ_ ꓟ꓾ ꓙꓳꓺ_ ꓟ꓾ ꓕꓱ ꓡꓱ ꓫꓵꓽ ꓠꓲꓹ ꓟ ꓗꓪ ꓐꓰ ꓚꓬꓴꓹ ꓟꓶ ꓗꓷ ꓢꓴ ꓥ ꓟ ꓔꓯ ꓟꓳꓸ ꓖꓶ ꓠꓹ ꓟ꓾ ꓙꓲꓻ_ ꓟ ꓝꓲ ꓘꓳ ꓣꓴ ꓟꓶ ꓔꓬ_ ꓡꓳ꓿ ꓦ ꓖꓪ ꓓꓴ ꓟꓴ ꓖꓪ ꓔꓯ ꓖꓪ ꓢꓲ ꓪꓴꓸ ꓓꓵ ꓕꓱꓼ ꓔꓬ_ ꓕꓯ꓾ ꓬꓲ ꓡꓯꓼ ꓟꓰꓼ ꓠꓬ ꓡꓲ ꓔꓯ ꓖꓴꓻ ꓓꓵꓽ ꓡꓰ ꓠ ꓛꓲ ꓪꓳꓹ_ ꓡꓳ꓿ ꓡꓲ ꓬꓲ ꓘꓴꓻ ꓓꓽ ꓟ ꓠꓬ ꓘꓳꓹ ꓡꓰ ꓢꓲ꓾ ꓡꓲ ꓕꓲ ꓟ ꓡꓱꓸꓼ ꓠꓬ ꓬꓲ ꓙꓬ ꓡꓰ ꓑꓲꓸ ꓡꓰ ꓕꓯ꓾ ꓧꓪꓽ ꓒꓴ ꓫꓵꓽ ꓐꓴ ꓠꓬ ꓫꓵꓻ ꓠ ꓛꓲ ꓘꓴ ꓔꓴ ꓡ ꓥ_ ꓟꓲ꓾ ꓙꓬ-ꓟꓶ-ꓠꓲ ꓞꓳ ꓫꓵꓽ ꓐꓴ ꓠꓬ ꓟꓴ ꓖꓪ ꓖꓪꓺ_ ꓟ ꓟꓽ ꓠꓽ ꓗꓷ꓿ ꓠꓴ ꓪ ꓟꓽ ꓙꓳꓺ ꓡ? ꓐꓰ ꓬꓲ ꓪ ꓔꓯ ꓠ ꓠꓬꓲ_ ꓕꓯ꓾ ꓟꓽ ꓙꓳꓺ꓾ ꓐꓰ ꓒꓳꓹ ꓖꓶ ꓡ_ ꓡꓳ꓿ ꓪꓴ-ꓢ ꓔꓯ ꓫ ꓟꓳ_ ꓡꓳ꓾ ꓐꓰ ꓬꓲ ꓪ ꓐꓯ_ ꓡꓳ꓿ ꓠꓴ ꓪ ꓤ ꓟꓶ ꓤ ꓠꓱ ꓐꓴ ꓟꓽ ꓙꓳꓺ ꓡ? ꓐꓰ ꓠ ꓠꓬꓲ ꓗꓷ ꓕꓯ꓾ ꓬꓲ ꓪ ꓥ_ ꓟꓲ ꓟꓽ ꓙꓳꓺ꓾ ꓐꓰ ꓒꓳꓹ ꓖꓶ ꓡ_ ꓡꓳ꓾” ꓐꓰ꓾ ꓪꓰ-ꓢꓶꓽ-ꓡꓲ ꓡꓰ ꓐꓳ ꓚꓲꓸ ꓔ_ ꓡꓳ꓿
	
ꓪꓰ-ꓢꓶ-ꓡꓲ ꓠꓬ ꓠꓲꓹ ꓟ ꓗꓪ ꓡꓱꓻ ꓢꓯꓼ ꓕꓲ ꓫꓵꓽ ꓘꓳ ꓣꓴ ꓟꓶ_ ꓟ

	ꓪꓰ-ꓢꓶ-ꓡꓲ ꓠꓬ ꓰ-ꓖꓶ-ꓡꓯ ꓗꓪ ꓬꓲꓼ ꓡ_ ꓕꓯ꓾ ꓟꓳ-ꓤꓷ-ꓪꓰ-ꓬ ꓟꓸ ꓒ (MORAVIAN PREACHER) ꓕꓲ ꓣꓳ ꓡꓰ ꓬꓲ ꓔꓯ ꓟꓸ ꓟꓲ ꓚꓺ ꓟꓸ ꓖꓶ ꓡ ꓢꓲ꓾ ꓬꓲ ꓠꓬ ꓢꓲ ꓫꓬ ꓕꓳ ꓶ ꓗꓪ ꓟ ꓙꓵꓻ ꓚꓱꓹ ꓔꓯ ꓪ ꓜꓲ ꓔꓲꓺ ꓢꓲꓽ ꓡꓰ_ ꓡꓳ꓿ ꓡ-ꓓ ꓗꓪ ꓟꓳ-ꓤꓷ-ꓪꓰ-ꓬ ꓡ ꓞꓳ ꓡꓰ ꓬꓰ_ ꓟ ꓜꓲꓼ ꓓꓴ ꓗꓪ꓾ ꓡꓴ-ꓔꓷ ꓐꓳ_ ꓟ ꓕꓳ ꓶ ꓔꓯ ꓵꓺ ꓟꓸ ꓖꓶ ꓡ_ ꓕꓯ꓾ ꓖꓳ ꓟ ꓔꓯ ꓠꓺ ꓠꓹ ꓔꓬ ꓢꓴ ꓪꓰ-ꓢꓶꓽ-ꓡꓲ ꓠꓬ ꓙꓵꓻ ꓠꓲꓹ ꓗꓪ ꓧꓪꓸ ꓛꓲ ꓡ ꓢꓲ꓾ “ꓥꓪ ꓠꓲꓹ ꓟ ꓠꓯꓸꓼ ꓗꓪ ꓡꓱꓻ ꓢꓯꓼ ꓕꓲ ꓫꓵꓽ ꓔꓯ ꓥꓪ ꓘꓳ ꓣꓴ ꓟꓶ_ ꓡꓳ꓿ ꓢꓯꓼ ꓟꓬ ꓝ ꓟꓶ ꓠꓹ ꓟ ꓐꓱ ꓶ ꓙꓲ-ꓢꓴ ꓕꓲ ꓣꓳ ꓔꓯ_ ꓡꓰꓽ ꓥꓪ ꓪꓽ ꓪꓴꓽ ꓘꓳ_ ꓗꓷꓳ꓾ ꓐꓰ꓾ ꓥꓪ ꓚꓲ ꓛꓬ ꓚꓬꓹ ꓪ_ ꓡꓳ꓿ ꓢꓲꓺ ꓒ ꓠꓬ ꓥꓪ ꓝꓴꓲ ꓔꓯ ꓣꓴ ꓦ ꓗꓷ ꓢꓲ꓾ ꓥꓶꓺ_ ꓟ_ ꓐꓰ ꓫꓵꓻ_ ꓟ_ ꓐꓰ ꓥꓳꓺ ꓡꓯ ꓘꓳ ꓞꓹ_ ꓟ ꓙꓵꓽ ꓗꓺ ꓗꓪ ꓐꓰ ꓥꓪ ꓔꓯ ꓚꓬꓴꓹ ꓗꓷꓳ꓾ ꓐꓯ_ ꓟ ꓦ ꓡꓱ ꓐꓳ ꓓꓴ ꓥꓪ ꓔꓯ ꓖꓶ ꓡ ꓗꓷꓳ꓾” ꓐꓰ꓾ ꓘꓴꓻ ꓔꓴ ꓡ_ ꓡꓳ꓿
	ꓪ ꓘꓴ_ ꓟ꓾ ꓜꓽ ꓓꓴ ꓟꓽ ꓜ ꓬꓰ_ ꓟ꓾ ꓚꓲ ꓛꓬ ꓠꓲꓹ ꓡꓶꓽ ꓔꓯ ꓟꓽ ꓣꓷꓠ_ ꓟ꓾ ꓕꓱ ꓟꓬ ꓫꓵꓽ ꓬꓰ ꓢꓲ ꓟꓶ ꓠꓹ ꓟ ꓢꓯꓼ ꓕꓵꓼ ꓗꓳꓸ ꓡ ꓗꓷ ꓟ ꓣꓱꓽ ꓛꓰ ꓠꓬ꓾ ꓬꓲ ꓒꓵꓽ ꓟꓽ ꓐꓶꓻ ꓐꓶ ꓟꓶ ꓓ_ ꓟ ꓡꓯ ꓫꓴ ꓥ ꓟ ꓙ ꓖꓴ ꓔꓯ꓾ ꓮ ꓟꓶ ꓬꓲ ꓢꓷ ꓡꓰꓳ꓿ ꓪꓴ-ꓢ ꓡꓰ ꓬꓲꓸ ꓒꓵꓽ ꓟꓽ ꓧꓪꓺ ꓧꓪ ꓖꓶ_ ꓟ ꓣꓱꓽ ꓛꓰ ꓐꓰ ꓗꓪ' ꓫꓵꓽ_ ꓟ ꓶꓼ ꓓꓳꓽ ꓫꓱꓹ ꓓꓳꓽ ꓔꓯ ꓚꓺ ꓒꓬꓱꓺ ꓠꓲꓹ ꓫꓵ_ ꓟ ꓠꓲꓹ ꓟ ꓠꓬ꓾ ꓬꓲ ꓠꓸꓼ ꓗꓪ ꓮꓸ ꓔꓳꓸ_ ꓡꓰ ꓐꓰ ꓐꓬꓻ ꓔꓬ_ ꓡꓳ꓿ “ꓕꓲ ꓟꓲ ꓠꓯ ꓡꓱꓸꓼ ꓠꓬ ꓥꓪ ꓟꓸ ꓟꓲ ꓚꓺ ꓟꓸ ꓖꓶ ꓠ ꓗꓹ_ ꓟ ꓟꓵꓽ ꓥ ꓡꓳ꓿ ꓮ ꓟꓶ ꓥꓪ ꓬꓰ ꓠ ꓗꓹ ꓟ ꓟꓬꓱꓽ ꓠꓬ꓾ ꓥꓪ ꓛꓲ ꓬꓰ_ ꓟ ꓟꓵ ꓥ ꓕ ꓑꓳ ꓗꓪ꓾ ꓕꓲ ꓞꓲꓼ ꓕꓲ ꓑ ꓟ ꓢꓯꓼ ꓟꓬ_ ꓐꓰ ꓗꓪ' ꓫꓵꓽ_ ꓟ ꓶꓼ ꓓꓳ ꓫꓱꓹ ꓓꓳ ꓔꓯ꓾ ꓠꓺ ꓠꓹ ꓠꓲꓹ ꓒꓴ ꓢꓴ ꓔꓯ ꓚꓺ ꓟꓸ ꓖꓶ ꓠꓹ ꓟ ꓥ ꓡꓳ꓾” ꓐꓰ꓾ ꓪꓰ-ꓢꓶ-ꓡꓲ ꓡꓰ ꓐꓯ_ ꓡꓳ꓿
	ꓮ ꓟꓶ ꓪꓰ-ꓢꓶ-ꓡꓲ ꓠꓬ ꓚꓲ ꓛꓬ ꓠꓲꓹ ꓡꓶꓽ ꓔꓯ ꓟꓽ ꓣꓷꓠ꓾ ꓩꓴꓻ_ ꓟ ꓗꓺ ꓫꓵꓺ ꓗꓶ ꓔ ꓢꓲ ꓡꓯ ꓫꓵ ꓞꓳ ꓙꓳ ꓔꓬ_ ꓡꓳ꓿ ꓖꓳ ꓡꓱ ꓥ_ ꓟꓲ ꓬꓲ ꓖꓳ ꓡꓱ ꓬꓰ_ ꓟ ꓠꓬ꓾ ꓚꓬꓴꓹ ꓟꓶ ꓠꓹ ꓟ ꓐꓱ ꓶ ꓟꓽ ꓥ꓾ ꓙꓵꓻ ꓠꓲꓹ ꓗꓪ ꓐꓰ ꓝ ꓩꓴ ꓡ_ ꓟ ꓟꓬꓱꓽ꓾ ꓢꓲ ꓫꓬ_ ꓟ ꓢꓶꓹ ꓢꓶ ꓕꓲ ꓫꓵꓽ_ ꓡꓰ ꓐꓰ ꓚꓬꓹ ꓢꓲ ꓣꓱꓽ ꓬꓰ ꓔꓬ ꓟ ꓥ ꓡꓳ꓿ ꓙꓲ-ꓢꓴ ꓠꓯꓸꓼ ꓗꓪ ꓙꓳ_ ꓟ ꓪꓴ-ꓢ ꓬꓲ ꓣꓱꓽ ꓛꓰ ꓠꓬ ꓠꓺ ꓡꓳꓸ ꓛꓳ ꓫꓱꓽ_ ꓟ ꓗꓪ ꓐꓰ ꓟꓳꓸ ꓖꓶ ꓓꓳ ꓡ_ ꓡꓳ꓿ ꓝꓴꓲꓹ ꓑꓲꓸ ꓓꓴ ꓬꓰ-ꓢꓴ ꓫꓵꓽ ꓔꓯ ꓙꓵꓻ_ ꓟ ꓗꓪ ꓐꓰ ꓙꓲ ꓫꓬ_ ꓟ ꓚꓬꓹ ꓟꓶ_ ꓟ꓾ ꓞꓳ ꓤ ꓠꓲꓹ ꓟ ꓔꓯ ꓬꓲ ꓫꓵꓼ ꓫꓬꓹ ꓚꓰꓼ ꓖꓶ_ ꓟ ꓢꓲ-ꓫꓬ-ꓟ-ꓦ ꓬꓲ ꓪꓽ ꓠꓬꓲ_ ꓟ_ ꓐꓰ꓾ ꓙꓲ-ꓢꓴ ꓔꓯ ꓔꓯꓺ ꓢꓳ ꓢꓲ ꓢꓯꓸ ꓔꓬ_ ꓟ ꓗꓪ ꓐꓰ ꓓꓱꓼ ꓓꓳ ꓡ_ ꓟ ꓢꓶꓹ ꓢꓶ꓾ ꓟꓸ ꓟꓲ ꓕꓱ ꓟꓬ ꓫꓵꓽ ꓔꓯ ꓚꓺ ꓟꓸ ꓖꓶ ꓠꓹ ꓟ꓾ ꓪꓰ-ꓢꓶꓽ-ꓡꓲ ꓠꓬ ꓚꓲ ꓛꓬ ꓔꓯ ꓔꓲꓺ ꓖꓶ ꓡꓯ ꓙꓱ ꓔ_ ꓡꓳ꓿
	ꓪꓴ-ꓢ ꓔꓯ ꓟꓽ ꓢꓷ ꓢꓴ ꓢꓳꓺ ꓤ ꓕꓲ ꓐꓱ ꓡꓰ ꓬꓲ ꓪ ꓟꓸ ꓒ ꓥ ꓟ ꓪ-ꓩꓲ꓾ ꓪꓰ-ꓢꓶꓽ-ꓡꓲ_ ꓐꓰ ꓬꓲ ꓪ ꓗ ꓠꓯ ꓛꓳ ꓢꓴ ꓐꓴ ꓔꓯ “ꓟꓯ-ꓔ-ꓓꓲ-ꓢꓶꓽ” (METHODISTS) ꓐꓰ ꓘꓴꓻ ꓢꓲ ꓟꓬꓱꓺ ꓛꓲꓼ_ ꓡꓳ꓿ ꓠꓬꓲ ꓠꓬꓲ ꓟ ꓦꓬ ꓠꓬꓲ ꓗꓪ ꓠꓬ ꓟꓬꓱꓺ ꓖꓳ ꓟ ꓔꓯ ꓟꓬꓱꓺ ꓓꓳꓽ ꓙꓳ_ ꓟ ꓚꓬꓹ ꓔ_ ꓡꓳ꓿ ꓢꓲ-ꓫꓬ-ꓟ-ꓦ ꓡꓰ ꓬꓲ ꓪ ꓔꓯ ꓙꓲ-ꓢꓴ_ ꓐꓰ ꓡꓯ ꓐꓳ ꓔꓶ ꓓꓴ ꓟꓸ ꓟꓲ ꓚꓺ ꓠꓹ ꓟ ꓡꓵꓹ ꓔꓴ ꓖꓶ ꓢꓲ꓾ ꓞꓳ ꓤ ꓮꓽ ꓟꓬꓹ ꓠꓬ ꓬꓲ ꓪ ꓚꓺ ꓟꓸ ꓖꓶ_ ꓟ ꓟꓸ ꓟꓲ ꓗꓪ ꓐꓰ ꓓꓵꓽ ꓙ ꓒꓳꓹ ꓬꓲꓼ ꓡ_ ꓡꓳ꓿ ꓮ ꓣꓳ ꓜꓴ ꓕꓱ ꓟ ꓔꓯ ꓪꓰ ꓕꓳꓹ ꓔꓯ_ ꓐꓰ ꓗꓽ ꓙ ꓠ ꓗꓹ ꓟ ꓑꓶ ꓓꓴ꓾ ꓘꓴ ꓜꓲ ꓞꓳ ꓬꓲ ꓫꓵꓼ ꓕꓲ ꓟ ꓔꓶꓺ ꓠꓹ ꓟ ꓬꓲ ꓔꓶꓺ ꓙꓱꓼ ꓟꓽ ꓙꓳ ꓗꓳꓸ ꓥ_ ꓟꓲ꓾ ꓪꓰ-ꓢꓶꓽ-ꓡꓲ ꓠꓬ “ꓟꓯ-ꓔ-ꓓꓲ-ꓢꓶꓽ ꓗꓳ-ꓠꓯ-ꓫꓲ” (METHODIST CONNECTION) ꓐꓯ_ ꓟ ꓘꓴ ꓜꓲ ꓞꓳ ꓔꓶꓺ_ ꓡꓳ꓿
	ꓧꓶꓸ ꓕꓯ ꓙꓳꓻ ꓞꓹ ꓔꓬ ꓟ ꓘꓴ ꓜꓲ ꓝꓳ ꓐꓴ ꓡꓰ ꓔꓳꓹ ꓡ_ ꓟ ꓔꓯ ꓟꓸ ꓒ ꓕꓱ ꓕꓲ ꓧꓳꓽ ꓔꓳꓹ ꓜꓳꓽ_ ꓡꓳ꓿ ꓖꓳ ꓡꓱ ꓥ_ ꓟꓲ ꓠꓲꓹ ꓟ ꓗ ꓘꓶ ꓒꓴꓺ ꓔ ꓢꓴ ꓠꓯꓸꓼ ꓗꓪ ꓔꓱꓹ ꓚꓵꓺ_ ꓟ ꓟꓸ ꓟꓲ ꓬꓲ ꓠꓬꓲ ꓟꓳ ꓓꓴ ꓣꓳꓺ ꓓꓵꓽ ꓡꓰ ꓢꓲ꓾ ꓞꓳ ꓫꓱꓹ ꓪꓽ ꓫꓱꓹ ꓐꓬꓺ ꓡꓰ ꓔꓬ ꓟ ꓘꓴ ꓜꓲ ꓞꓳ ꓪꓴꓸ ꓓꓵ ꓣꓱꓽ ꓢꓴ ꓕꓲ ꓐꓱ ꓥ_ ꓟꓲ ꓔꓱꓹ ꓚꓵꓺ_ ꓟ ꓟꓸ ꓟꓲ ꓔꓯ ꓠꓲꓹ ꓡꓱꓻ ꓡꓱ_ ꓐꓰ ꓚꓺ ꓟꓸ ꓖꓶ ꓢꓴ ꓒꓬꓱꓼ ꓡ_ ꓡꓳ꓿
	ꓪꓰ-ꓢꓶꓽ-ꓡꓲ ꓦꓬ ꓠꓬꓲ ꓗꓪ ꓟꓽ ꓫꓱꓸ ꓟ ꓡꓯ ꓫꓴ ꓟꓶ ꓔ ꓢꓴ ꓐꓴ ꓠꓬ꓾ ꓙꓵꓻ ꓚꓱꓹ ꓕꓲ ꓫꓵꓽ ꓡꓰ ꓕꓲ  ꓫꓵꓽ ꓗꓪ ꓧꓳꓹ ꓡꓰ ꓟꓽ ꓐ ꓡ꓿ ꓕꓲ ꓧꓪꓹ ꓧꓪꓹ ꓪ-ꓩꓲ ꓐꓰ ꓪꓰ-ꓢꓶꓽ-ꓡꓲ ꓬꓲ ꓪ ꓠꓬꓲꓽ ꓣꓳ ꓥ_ ꓟꓲ꓾ ꓙꓵꓻ ꓚꓱꓹ ꓗꓪ ꓟꓽ ꓧꓳꓹ ꓡꓯ ꓘꓳ ꓟ ꓑꓶ ꓓꓴ ꓗꓪꓺ ꓡꓯ ꓘꓳ ꓡꓰ_ ꓐꓰ ꓗ_ ꓡꓳ꓿ ꓖꓳ ꓡꓱ ꓥ_ ꓟꓲ ꓙꓲ-ꓢꓴ ꓔꓯ_ ꓐꓰ ꓢꓳꓺ ꓔ ꓟ ꓠꓵꓽ ꓠꓲꓹ ꓣꓱꓽ ꓢꓲ꓾ ꓕꓲ ꓣꓳ ꓛꓳ ꓕꓲ ꓣꓳ ꓜꓲꓽ ꓡꓯ ꓘꓳ_ ꓟ ꓗꓪ ꓐꓰ꓾ ꓝꓮꓲ ꓧꓳꓹ ꓡꓰ_ ꓡꓳ꓿ ꓟꓵꓽ ꓥ ꓕ ꓑꓳ ꓗꓪ ꓟꓽ ꓙꓲꓻ ꓟꓽ ꓜꓳꓽ ꓟ ꓐꓲꓺ ꓞꓹ ꓢꓲ꓾ ꓝꓴꓲ ꓙꓳ ꓢꓴ ꓠꓬ ꓐꓬꓺ  ꓡꓰ ꓛꓵꓽ ꓡꓰ ꓔꓬ ꓠꓬꓲ꓾ ꓬꓲ ꓪ ꓠꓬꓲ ꓣꓳ ꓠꓬ ꓧꓳꓺ ꓡꓯ ꓘꓳ ꓔꓬ ꓙꓵꓹ ꓟꓽ ꓙꓳ꓿

ꓫꓵꓻ ꓓꓴꓽ ꓗꓪ ꓐꓰ ꓡꓲꓹ ꓗꓷ ꓟ ꓪꓰ-ꓢꓶꓽ-ꓡꓲ

	ꓙꓵꓽ ꓪ ꓙꓳ ꓢꓴ ꓐꓴ ꓠꓬ ꓬꓲ ꓪ ꓙꓵꓽ ꓪ ꓔꓯ ꓣꓱꓽ ꓢꓲ꓾ ꓞꓳ ꓙꓲꓽ ꓐꓴ ꓔꓯ ꓫ ꓙꓵ ꓝꓲ_ ꓡꓳ꓿ ꓘꓴ ꓜꓲ ꓞꓳ ꓪꓴꓸ ꓓꓵ ꓣꓱꓽ ꓢꓴ ꓮꓽ ꓟꓬꓹ ꓠꓬ ꓬꓲ ꓪ ꓘꓴ ꓜꓲ ꓞꓳ ꓗꓪ ꓢꓲ ꓫꓬ_ ꓟ ꓙꓵꓻ ꓚꓱꓹ ꓟꓽ ꓓꓵꓽ ꓡ ꓠꓹ ꓟ ꓗꓽ ꓔ_ ꓡꓳ꓿ ꓙꓵꓻ ꓚꓱꓹ ꓖꓳ ꓟ ꓔꓯ ꓢꓽ ꓡ ꓕꓯ ꓢꓲ ꓗꓪ ꓐꓰ ꓞꓳ ꓜꓴꓻ ꓒꓬꓱꓽ ꓕꓯ ꓗꓪ ꓔꓳꓹ ꓔꓬ_ ꓡꓳ꓿ ꓘꓴ ꓜꓲ ꓞꓳ ꓧꓳꓽ ꓢꓴ ꓖꓳ ꓕꓲ ꓜꓴ ꓠꓬ ꓠꓯ ꓞꓲꓹ_ ꓟ ꓗꓪ ꓔꓬ ꓢꓴ ꓞꓳ ꓥꓶꓺ ꓐꓴ ꓔꓯ ꓡꓵꓹ ꓔꓴ ꓗꓷ_ ꓡꓳ꓿ ꓪꓰ-ꓢꓶꓽ-ꓡꓲ ꓠꓬ ꓪꓴ-ꓢ ꓬꓲ ꓓꓵ ꓙ ꓟꓶ ꓓꓴ ꓟꓬꓱꓽ ꓑꓶ ꓓꓴ ꓫꓵꓻ ꓘꓶꓽ ꓗꓪ ꓐꓰ ꓮꓽ ꓟꓬꓹ ꓧꓪꓹ ꓡꓲꓹ ꓗꓷ_ ꓡꓳ꓿ ꓡꓲꓹ ꓙꓰ ꓚꓱꓹ ꓟꓽ ꓙꓳ꓾ ꓐꓰ ꓓꓵ ꓙ ꓔ ꓕꓯ ꓥ_ ꓟꓲ꓾ ꓞꓳ ꓤ ꓒꓬꓱꓽ ꓙꓳ_ ꓟ ꓟꓴ ꓗꓪ ꓝꓲ ꓓꓴ ꓠꓬ ꓬꓲ ꓒ ꓕꓲꓸꓼ ꓗꓪ ꓬꓯꓼ ꓡ ꓢꓲ꓾ ꓞꓳ ꓜꓴ ꓔꓯ ꓓꓶꓽ ꓓꓳꓽ ꓗꓷ ꓢꓲ ꓠꓬꓲ꓾ ꓪꓰ-ꓢꓶꓽ-ꓡꓲ ꓔꓯ ꓙꓲꓻ ꓣꓴ ꓓꓴ ꓗꓪ ꓐꓰ ꓚꓬꓴꓹ ꓗꓷ_ ꓡꓳ꓿ “ꓡ ꓞꓳ ꓮꓽ ꓟꓬꓹ ꓠꓬ ꓥꓪ ꓐꓵ ꓞꓶ ꓔꓯ ꓚꓵꓹ ꓢꓲ꓾ ꓥꓪ ꓔꓯ ꓚꓵꓹ ꓓꓳꓽ ꓗꓷ ꓠꓹ ꓟ ꓢꓯꓼ ꓕꓵꓼ_ ꓡꓳ꓿ ꓡ ꓞꓳ ꓕꓲ ꓣꓳ ꓠꓬ ꓥꓪ ꓐꓵ ꓞꓶ ꓓꓽ ꓟ ꓕꓲꓽ ꓐꓶꓽ ꓔꓯ ꓠꓬꓹ ꓔ_ ꓡꓳ꓿ ꓐꓵ ꓞꓶ ꓠꓬ ꓠꓬꓲꓽ ꓐꓶꓽ꓾ ꓐꓰ ꓧꓽ ꓡꓰ ꓢꓲ꓾ ꓖꓳ ꓕꓲ ꓣꓳ ꓡꓯ ꓒꓯꓹ ꓗꓪ ꓚꓬꓼ ꓙꓰ_ (ꓐꓻ ꓙꓰ) ꓡꓳ꓿ ꓒꓴꓻ ꓛꓳꓼ ꓦꓲ ꓗꓪ ꓟ ꓗꓸ ꓚꓵꓺ ꓕꓳ ꓶ ꓓꓯꓹ_ ꓕꓲ ꓐꓶꓽ ꓟ ꓠꓬ ꓜꓰ ꓔꓲ ꓬꓰ_ ꓡꓳ꓿ ꓞꓳ ꓥꓶꓺ ꓕꓲ ꓜꓴ ꓠꓬ ꓗꓸ ꓠꓯꓸ ꓢꓲ ꓗꓪ ꓐꓰ ꓢꓲꓹ ꓕꓱꓺ ꓡꓰ ꓥꓪ ꓔꓯ ꓓꓶꓽ_ ꓡꓳ꓿ ꓚꓵꓺ ꓚꓵꓺ ꓐꓯ_ ꓕꓯ ꓠꓽ꓾ ꓢꓲꓹ ꓕꓱ ꓖꓳ ꓟ ꓡꓰ ꓕꓲ ꓧꓪꓹ ꓓꓶꓽ ꓬꓯꓼ ꓗꓷ ꓠꓬ ꓫꓵꓻ ꓓꓴ_ ꓡꓰꓽ ꓥꓳ꓿ ꓖꓳ ꓡꓱ ꓥ_ ꓟꓲ ꓬꓲ ꓓꓶꓽ_ ꓟ ꓥꓪ ꓔꓯ ꓟꓽ ꓬꓯꓼ꓿ ꓮꓸ ꓫꓵꓽ ꓑꓶ ꓓꓴ ꓥ ꓟ ꓠꓽ ꓥꓪ ꓟꓽ ꓢꓷ꓿ ꓥꓪ ꓠꓽ ꓮꓸ ꓔꓲ ꓤ_ ꓟꓲ ꓤ' ꓟꓽ ꓐ ꓡ꓾” ꓐꓰ꓾ ꓪꓰ-ꓢꓶꓽ-ꓡꓲ ꓡꓰ ꓙꓲꓻ ꓣꓴꓽ ꓓꓴ ꓗꓪ ꓐꓰ ꓡꓲꓹ ꓗꓷ ꓟ ꓙ ꓖꓴ ꓐꓯ ꓟꓸ ꓖꓶ ꓗꓳꓸ ꓡ_ ꓡꓳ꓿
	ꓦꓬ ꓠꓬꓲ ꓖꓳ ꓟ ꓗꓪ ꓟꓰ-ꓔ-ꓓꓲ-ꓢꓶꓽ ꓢꓲꓺ ꓤ ꓐꓴ ꓠꓬ ꓢꓴ ꓡꓰ ꓤꓲꓺ_ ꓟ꓾ ꓘꓶꓻ ꓙꓵꓻ_ ꓟ_ ꓐꓰ꓾ ꓜꓲꓽ ꓜꓲꓽ ꓑꓰꓹ ꓑꓰꓹ ꓬꓰ ꓖꓶ ꓡ_ ꓟ ꓟꓽ ꓠꓽ ꓜꓲꓽ ꓪ_ ꓡꓳ꓿ ꓔꓯ ꓥꓳꓽ ꓕꓲ ꓟ ꓐꓯ_ ꓕꓯ꓾ ꓕꓲ ꓧꓪꓹ ꓙꓳ_ ꓠꓬ꓾ ꓓꓳꓽ ꓢꓷ ꓖꓶ ꓓꓴ ꓧꓷꓹ ꓑꓽ ꓒꓬꓸ ꓗꓪ ꓕꓳ ꓶ ꓕꓲꓽ ꓒꓬꓽ ꓥꓳꓸ ꓔ_ ꓡꓳ꓿ ꓟꓰ-ꓔ-ꓓꓲ-ꓢꓶ ꓢꓲꓺ ꓤ ꓐꓴ ꓦꓲꓻ ꓔꓯ ꓓꓶꓽ ꓦꓱꓹ ꓗꓷ ꓢꓲ꓾ ꓖꓴꓽ ꓙꓴꓽ ꓦꓴꓺ ꓠꓲꓹ ꓫꓵ ꓢꓴ ꓐꓴ ꓠꓬ ꓮ ꓕꓯ ꓮ ꓡꓲ ꓕꓲ ꓖꓺ ꓗꓪ ꓜꓲꓼ ꓡꓯ ꓘꓳ ꓠꓹ ꓟ ꓐꓳ ꓔ_ ꓡꓳ꓿ ꓝꓴꓲ ꓙꓳ ꓢꓴ ꓞꓳ ꓤ ꓔꓯ ꓔꓱꓹ_ ꓟ ꓚꓱꓹ ꓗꓪ ꓧꓳꓽ ꓬꓲꓼ ꓡ ꓠꓹ ꓟ ꓢꓯꓼ ꓕꓵꓼ ꓔꓬ ꓟ ꓔꓯ ꓠꓬ꓾ ꓛꓬꓻ ꓖꓴ ꓚꓬꓹ ꓢꓲ꓾ ꓖꓳ ꓕꓲ ꓧꓳꓽ ꓔꓯ ꓬꓲ ꓜꓶ ꓙ ꓖꓶ ꓢꓲ ꓘꓶꓻ ꓙꓵꓻ_ ꓡꓳ꓿
	ꓪꓰ-ꓢꓶꓽ-ꓡꓲ ꓠꓬ ꓧꓶꓸ ꓕꓯ ꓰ-ꓖꓶ-ꓡꓯ ꓗꓪ꓾ ꓙꓵꓽ ꓗ ꓞꓲꓻ ꓙꓰꓽ ꓔꓯ ꓠꓬ ꓙꓲ-ꓢꓴ ꓡꓰ ꓒꓬꓹ ꓩꓴ ꓗꓷ ꓠꓬꓲ꓾ ꓘꓴ ꓜꓲ ꓞꓳ ꓐꓴ ꓠꓬ ꓙꓵꓽ ꓗꓺ ꓔꓯ ꓛꓳ ꓟꓽ ꓛꓵꓻꓳ꓾ ꓐꓰ ꓟꓸ ꓖꓶ_ ꓟ ꓑꓶ ꓓꓴ꓾ ꓦ ꓗꓪ ꓞꓰꓻ ꓬꓯꓼ ꓙꓰ_ ꓟ ꓦꓬ ꓠꓬꓲ ꓙꓳ ꓗꓳꓸ ꓗꓷꓳ꓿ ꓪꓴ-ꓢ ꓡꓰ ꓢꓯꓼ ꓟꓬ ꓝ ꓖꓶ ꓠꓹ ꓟ ꓢꓲꓺ ꓔ ꓢꓴ ꓠꓬ ꓙꓵꓽ ꓗ ꓔꓯ ꓛꓳ ꓐ ꓡ_ ꓥꓳ꓾ ꓟꓶꓽ ꓬꓰ ꓠ ꓗꓹ ꓢꓴ ꓠꓽ꓾ ꓙꓵꓽ ꓗ ꓔꓯ ꓮ ꓡꓲ ꓥ_ ꓟꓲ ꓛꓳ ꓟꓽ ꓐ ꓡꓻꓳ꓿ ꓖꓳ ꓡꓱ ꓠꓬꓲ ꓟꓸ ꓟꓲ ꓚꓺ ꓢꓲ ꓞꓳ ꓤ ꓔꓯ ꓙꓵꓽ ꓗ ꓛꓳꓻ ꓠꓹ ꓟ ꓢꓯꓼ ꓖꓶ ꓔꓬ ꓟꓽ ꓛꓵ꓾” ꓐꓰ꓾ ꓞꓳ ꓤ ꓕꓲ ꓐꓱ ꓡꓰ ꓐꓯ_ ꓡꓳ꓿ 
	“ꓢꓲꓺ ꓔ ꓢꓴ ꓐꓴ ꓠꓬ ꓪꓴ-ꓢ ꓣꓱ ꓛꓰ ꓔꓯ ꓮ ꓕꓯ_ ꓟꓲ ꓒꓲꓼ ꓬꓰ ꓟꓽ ꓓ꓾” ꓐꓰ꓾ ꓕꓲ ꓐꓱ ꓢꓴ ꓡꓰ ꓘꓳ ꓣꓴ ꓔ_ ꓠꓬꓲ꓾ “ꓬꓲ ꓪ ꓚꓲ ꓛꓬ ꓠꓬ ꓥꓶꓺ_ ꓟ ꓟꓬꓱꓽ ꓬꓰ ꓔꓬ ꓥ_ ꓟꓲ ꓝꓴꓲ ꓟꓽ ꓙꓳ꓿ ꓖꓳ ꓡꓱ ꓠꓬꓲ ꓝꓴꓲ ꓣꓷꓠ_ ꓟ_ ꓐꓰ ꓓꓵ ꓙ ꓒꓳꓹ ꓬꓲꓼ ꓡ_ ꓟ ꓙꓳꓻ ꓟꓽ ꓛꓵ꓾” ꓐꓯ_ ꓟ ꓘꓳ ꓣꓴ ꓚꓱꓹ ꓓꓳ ꓡ_ ꓡꓳ꓿ ꓖꓳ ꓡꓱ ꓠꓬ ꓢꓲꓺ ꓔ ꓢꓴ ꓕꓲ ꓣꓳ ꓠꓬ ꓟꓲ ꓠꓯ ꓕꓯ ꓢꓲ ꓗꓪ ꓥꓶꓺ ꓓꓰꓺ ꓡꓰ_ ꓟ ꓝꓴꓲ ꓬꓰ ꓗꓷ ꓥ_ ꓟꓲ꓾ ꓖꓳ ꓕꓲ ꓣꓳ ꓛꓬ ꓖꓴ ꓠꓬ ꓪꓴ-ꓢ ꓒꓬꓱꓽ ꓕꓯ ꓗꓪ ꓝꓴꓲ ꓟꓽ ꓥ꓾ ꓐꓰ꓾ ꓬꓲ ꓪ ꓐꓯ_ ꓡꓳ꓿ ꓬꓲ ꓪ ꓠꓬ ꓪꓴ-ꓢ ꓟꓽ ꓠꓲꓹ ꓒꓴ ꓟ_ ꓐꓰ ꓙꓵꓽ ꓗ ꓡꓰ ꓗꓽ ꓔ_ ꓟ꓾ ꓮ ꓡꓲ ꓡꓴ ꓫꓵ ꓝꓴꓲ ꓔꓯ ꓥ_ ꓟꓲ ꓬꓰ ꓓꓻ_ ꓡꓳ꓾ ꓐꓰ ꓘꓳ ꓣꓴ_ ꓡꓳ꓿ ꓕꓱ ꓡꓱ ꓫꓵ ꓙꓵꓻ ꓚꓱꓹ ꓔꓯ ꓠꓬ ꓝꓴꓲ ꓟꓽ ꓙꓳ ꓟ ꓟꓴ ꓗꓪ ꓝꓲ ꓓꓴ ꓐꓴ ꓗꓳ ꓡꓳ ꓗꓪ ꓪꓴ-ꓢ ꓬꓲ ꓙꓲ ꓫꓬ_ ꓟ ꓙꓵꓽ ꓗ ꓔꓯ ꓒꓬꓹ ꓩꓴ ꓗꓷ ꓠꓹ ꓟ ꓢꓯꓼ ꓕꓵꓼ ꓪꓴꓸ ꓔꓴ ꓗꓷ ꓢꓴ ꓖꓳ ꓕꓲ ꓣꓳ ꓡꓰ ꓢꓯꓼ ꓖꓶ ꓔꓬ_ ꓡꓳ꓿
	ꓞꓳ ꓤ ꓫꓱꓹ ꓔꓯ ꓡꓶꓸ ꓟꓽ ꓓꓻ ꓗꓪ ꓛꓲ ꓕꓶꓻ ꓡꓰ ꓝꓲ_ ꓟ ꓪꓴ-ꓢ ꓬꓲ ꓙꓵꓽ ꓗꓺ_ ꓐꓰ ꓗꓪ' ꓫꓵꓽ_ ꓟ ꓙꓵꓻ ꓚꓱꓹ ꓑꓶ ꓓꓴ꓾ ꓞꓳ ꓤ ꓮꓽ ꓟꓬꓹ ꓠꓬ ꓙꓵꓽ ꓗꓺ ꓔꓯ ꓟꓽ ꓘꓳ ꓣꓴ꓿ ꓪꓰ-ꓢꓶ-ꓡꓲ ꓠꓬ “ꓯ-ꓔꓲ-ꓠꓳ-ꓟꓲ-ꓠꓲ-ꓜꓶ” (ANTINOMIANISM)꓿ ꓜꓴꓻ ꓟꓽ ꓐꓱ ꓟ꓾ ꓥ ꓠꓬ ꓙꓵꓻ ꓚꓱꓹ ꓗꓪ ꓐꓱꓻ ꓦꓰꓽ ꓓꓴ ꓟꓽ ꓙꓳ ꓟ) ꓔꓯ ꓟꓳꓸ ꓠꓶꓽ ꓙꓰ ꓔꓬ ꓟ ꓙꓵꓻ ꓚꓱꓹ ꓖꓳ ꓟ ꓔꓯ ꓕꓶꓻ ꓕꓶꓻ_ ꓐꓰ ꓔꓳꓹ_ ꓡꓳ꓿ “ꓮ ꓡꓲꓳ ꓐꓯ ꓠꓬ ꓪꓴ-ꓢ ꓬꓲ ꓣꓱ ꓛꓰ ꓟꓸ ꓖꓶ ꓡ ꓢꓲ꓾ ꓞꓳ ꓤ ꓥ ꓕ ꓑꓳ ꓔꓯ ꓢꓯꓼ ꓟꓬ ꓝ_ ꓟ ꓔꓯꓹ ꓖꓶ ꓡ_ ꓡꓳ꓿” “ꓕꓱ ꓟ ꓠꓬ ꓪꓴ-ꓢ ꓣꓳ ꓚꓬꓴꓹ ꓢꓲꓺ ꓒ ꓒꓬꓱꓽ ꓕꓯ ꓗꓪ ꓙꓲ_ ꓟ_ ꓐꓰ ꓘꓳ ꓣꓴ ꓓ_ ꓟ ꓥ ꓡꓳ꓿ ꓪꓴ-ꓢ ꓠꓬ ꓞꓳ ꓤ ꓥ ꓕ ꓑꓳ ꓔꓯ ꓢꓯꓼ ꓟꓬ ꓝ ꓟꓶ ꓝꓲ ꓢꓲ꓾ ꓔꓱꓹ_ ꓟ ꓔꓯ ꓢꓷ ꓡꓰ ꓝꓲ ꓠꓲꓹ ꓫꓵ_ ꓡꓳ꓿ ꓮ ꓡꓲꓳ ꓐꓯ ꓠꓬ ꓪꓴ-ꓢ ꓕꓲ ꓣꓳ_ ꓡꓰꓽ ꓙꓳ_ ꓡꓳ꓿ ꓬꓲ ꓠꓬ ꓞꓳ ꓤ ꓒꓬꓱꓼ ꓡ_ ꓟ ꓙꓲ-ꓢꓴ ꓥ ꓡꓳ꓿ ꓬꓲ ꓠꓬ ꓮ ꓙꓵꓽ ꓢꓴ ꓐꓱ ꓶ ꓫꓴꓹ ꓣꓴ ꓒꓵꓽ ꓬꓰ ꓠꓹ ꓟ꓾ ꓬꓲ ꓚꓲ ꓛꓬ ꓖꓳ ꓓꓱ ꓖꓶ ꓗꓷꓳ꓿ ꓫꓵ ꓪꓴ ꓕꓱ ꓟ ꓔꓯ ꓢꓷ ꓙ ꓟꓳ ꓙ ꓓꓴ ꓠꓬ꓾ ꓬꓲ ꓝꓲꓸ ꓐꓲꓺ ꓡ_ ꓕꓯ ꓬꓰ ꓓꓳ ꓡꓰꓳ꓿” “ꓠꓬꓲ-ꓟꓳ-ꓓꓴ ꓚꓵꓺ ꓠꓬ ꓙꓳꓻ ꓔꓬ ꓢꓲ꓾ ꓠꓬꓲ-ꓟꓳ-ꓓꓴ ꓕꓱ ꓟ ꓠꓬ꓾ ꓟꓲ ꓠꓯ ꓗꓪ ꓔꓬ ꓡ_ ꓟ ꓞꓳ ꓤ ꓥ ꓕ ꓑꓳ ꓔꓯ ꓡꓬꓸ ꓖꓶ ꓔꓬ_ ꓡꓳ꓿” ꓔꓳ 2ꓽ11ꓼ 1 ꓕꓲ 2ꓽ3-6ꓼ ꓬꓳ 1ꓽ9꓿ ꓞꓳ ꓤ ꓠꓬ ꓢꓯꓼ ꓟꓬ ꓡꓯ ꓫꓴ ꓔꓯ ꓚꓲ ꓛꓬ ꓠꓲꓹ ꓡꓶꓽ ꓗꓪ ꓐꓰ ꓡꓳ ꓩꓴ ꓗꓷ ꓠꓬꓲ꓾ ꓢꓯꓼ ꓟꓬ ꓝ ꓟ ꓣꓱ ꓛꓰ ꓔꓯ ꓑꓺ ꓒꓲꓼ ꓗꓷ ꓔꓬ_ ꓡꓳ꓿

ꓙꓵꓽ ꓗ ꓔꓯ ꓔꓺ ꓙ_ ꓟ

	ꓙꓲ-ꓢꓴ ꓫꓵ ꓙ_ ꓕꓯ ꓙꓵꓽ ꓗꓺ ꓞꓲ ꓙꓰꓽ ꓔꓯ ꓒꓬꓹ ꓩꓴ ꓗꓷꓳ꓾ ꓐꓰ ꓐꓯ_ ꓟ ꓐꓯ ꓘꓶ ꓔꓯ ꓪꓰ-ꓢꓶꓽ-ꓡꓲ ꓡꓰ꓾ “ꓠꓺ ꓡꓳꓸ ꓛꓳ ꓫꓱꓽ ꓠꓹ ꓟ ꓟꓷ ꓠꓷ ꓝ ꓢꓴ ꓐꓴ ꓡꓰ ꓟꓸ ꓖꓶ ꓗꓳꓸ ꓡ ꓗꓷ ꓟ꓾ ꓞꓳ ꓫꓱꓹ ꓪꓽ ꓫꓱꓹ_ ꓐꓰ ꓗꓪ' ꓫꓵꓽ_ ꓟ ꓙꓵꓽ ꓗ ꓞꓲ ꓙꓰꓽ ꓔꓯ ꓙꓲ-ꓢꓴ ꓡꓰ ꓟꓽ ꓒꓬꓹ ꓩꓴ ꓗꓷ ꓗꓳꓸ꓿ ꓙꓵꓽ ꓗ ꓕꓱ ꓟ ꓔꓯ ꓟꓽ ꓒꓬꓹ ꓩꓴ ꓗꓷ ꓟ_ ꓡꓰꓽ ꓟꓽ ꓞꓲ꓾ ꓙꓵꓽ ꓗ ꓠꓬ ꓟꓴ ꓗꓪ ꓕꓯ ꓢꓲ ꓗꓪ ꓛꓲ ꓥ_ ꓟꓲ ꓢꓷ ꓙ ꓟꓳ ꓙ ꓬꓰ ꓠꓹ ꓟ ꓕꓶꓻ ꓞꓹ_ ꓥꓳ꓾” ꓐꓰ꓾ ꓒꓳꓹ ꓖꓶ_ ꓡꓳ꓿ 
	ꓙꓵꓽ ꓗ_ ꓐꓰ ꓶꓼ ꓓꓳ ꓫꓱꓹ ꓓꓳ ꓠꓬ ꓜꓯꓺ ꓜꓳꓽ ꓞꓹ_ ꓟ ꓔꓯ ꓟꓳꓸ ꓪꓰ-ꓢꓶꓽ-ꓡꓲ ꓡꓰ ꓕꓱ ꓡꓱ ꓒꓶꓻ ꓟꓸ ꓖꓶ_ ꓡꓳ꓿ “ꓕꓲ ꓒꓳꓹ ꓗꓪ ꓙꓵꓽ ꓗ ꓠꓬ ꓶꓼ ꓓꓳꓽ ꓫꓱꓹ ꓓꓳꓽ ꓔꓯ ꓟꓳꓸ ꓧꓳꓽ ꓙꓰ_ ꓡꓳ꓿ ꓝꓮꓲ ꓕꓲ ꓒꓳꓹ ꓗꓪ ꓶꓼ ꓓꓳꓽ ꓫꓱꓹ ꓓꓳꓽ ꓡꓰ ꓙꓵꓽ ꓗ ꓔꓯ ꓔꓱꓹ ꓔꓱꓹ_ ꓐꓰ ꓛꓳ ꓫꓱꓽ ꓢꓲ ꓢꓯ ꓔꓬ ꓠꓹ ꓟ꓾ ꓣꓳ ꓔꓯ ꓚꓱꓹ ꓟꓳꓸ ꓖꓶ ꓔꓬ_ ꓡꓳ꓿ ꓔꓯ ꓥꓳ꓾ ꓙꓵꓽ ꓗ ꓡꓰ ꓣꓳ ꓔꓯ꓾ ꓪꓴ-ꓢ ꓔꓯ ꓠꓲꓹ ꓠꓵ ꓠꓹ ꓟ꓾ ꓠꓶꓽ ꓛꓳ ꓕꓲꓺ ꓛꓳ ꓔꓯ ꓠꓲꓹ ꓠꓵ ꓠꓹ ꓟ꓾ ꓠꓴꓽ ꓠꓲꓹ_ ꓐꓰ ꓙ ꓣꓳ ꓠꓲꓹ ꓙꓳ ꓠꓹ ꓟ_ ꓐꓰ꓾ ꓢꓲ ꓫꓬ ꓠꓹ ꓟ ꓕꓵꓼ ꓪ ꓖꓶ ꓔꓬ ꓢꓲ꓾ ꓕꓱ ꓟꓬ ꓫꓵ ꓣꓳ ꓔꓯ ꓟꓽ ꓐꓲꓺ ꓜꓲꓼ ꓟ ꓣꓳ ꓢꓷ_ ꓡꓳ꓿ ꓖꓳ ꓡꓱ ꓥ_ ꓟꓲ ꓠꓲꓹ ꓠꓵ ꓗꓴꓸ ꓡ ꓠꓹ ꓟ꓾ ꓠꓴꓽ ꓠꓲꓹ ꓙꓳ ꓡ ꓠꓹ ꓟ꓾ ꓙ ꓣꓳ ꓗꓴꓸ ꓡ ꓠꓹ ꓟ꓾ ꓢꓲ ꓫꓬ ꓠꓹ ꓟ ꓣꓳ ꓔꓯ ꓫꓬꓹ ꓚꓰꓼ ꓖꓶ_ ꓥꓳ꓾ ꓐꓰ꓾ ꓶꓼ ꓓꓳ ꓫꓱꓹ ꓓꓳ ꓗꓪ ꓙ ꓟꓳ ꓘꓶꓽ ꓖꓶ ꓔ ꓠꓬꓲ꓾ ꓶꓼ ꓓꓳ ꓫꓱꓹ ꓓꓳ ꓖꓳ ꓟ ꓔꓯ ꓣꓳ ꓠꓲꓹ ꓥꓳꓺ_ ꓡꓳ꓿ ꓙꓵꓽ ꓗ ꓔꓯ ꓛꓳ_ ꓟ ꓗꓪ ꓐꓰ ꓟꓶ_ ꓟ ꓙꓲ ꓫꓬ_ ꓟ ꓠꓬ꓾ ꓙꓲ-ꓢꓴ ꓔꓯ ꓙꓵ_ ꓟ ꓗꓪ ꓐꓰ ꓣꓳ ꓠꓯꓸꓼ ꓗꓪ ꓐꓲꓺ ꓜꓲꓼ ꓡꓰ_ ꓡꓳ꓿”
	ꓶꓼ ꓓꓳꓽ ꓫꓱꓹ ꓓꓳ ꓔꓯ ꓛꓴꓽ ꓙꓳ ꓢꓴ ꓬꓲ ꓓꓽ ꓟ ꓠꓬ꓾ ꓙꓵꓽ ꓗ ꓪꓴꓽ ꓪꓴꓽ ꓣꓳ ꓣꓳ ꓔꓯ ꓟꓽ ꓛꓳ ꓠꓹ ꓟ ꓟꓸ ꓖꓶ ꓔꓬ ꓢꓴ ꓐꓴ ꓥ ꓡꓳ꓾ ꓐꓰ꓾ ꓙꓲ-ꓢꓴ ꓡꓰ ꓐꓯ_ ꓡꓳ꓿ ꓟꓸ ꓒꓽꓳ꓾ ꓧꓪꓸ ꓧꓪꓸꓼ ꓥ ꓡ? ꓐꓰ ꓐꓯ ꓢꓲ꓾ ꓬꓰ-ꓢꓴ ꓔꓯ ꓓꓳꓹ ꓟꓴꓹ ꓢꓴ ꓬꓴ-ꓓ_ ꓡꓰ ꓐꓰ꓾ ꓬꓲ ꓪ ꓥ_ ꓟꓲ ꓬꓰ-ꓢꓴ ꓔꓯ ꓬꓲ ꓖꓳ ꓡꓱ ꓓꓳꓹ ꓟꓴꓹ ꓔꓬ_ ꓡꓳ꓿ ꓐꓳꓼ ꓖꓶ ꓢꓲ ꓬꓰ-ꓢꓴ ꓔꓯ ꓪꓴꓽ ꓜ ꓢꓴ ꓬꓴ-ꓓ_ ꓡꓰ ꓐꓰ꓾ ꓬꓲ ꓪ ꓥ_ ꓟꓲ ꓙꓵꓽ ꓗꓺ ꓕꓲꓽ ꓐꓱ ꓤ ꓔꓯ_ ꓡꓰꓽ ꓟꓸ ꓖꓶ ꓢꓲ꓾ ꓬꓰ-ꓢꓴ ꓔꓯ ꓪꓴꓽ ꓜ ꓔꓬ_ ꓡꓳ꓿

ꓙꓵꓽ ꓗ_ ꓐꓰ ꓶꓼ ꓓꓳ ꓫꓱꓹ ꓓꓳ ꓠꓬ꓾ ꓜꓯꓺ ꓜꓳꓽ ꓞꓹ_ ꓟ

	ꓶꓼ ꓓꓳꓽ ꓫꓱꓹ ꓓꓳꓽ ꓚꓺ ꓔꓬ ꓟ ꓠꓬ ꓙꓵꓽ ꓗ ꓡꓳꓹ ꓬꓰ_ ꓟ ꓬꓲ ꓢꓷ ꓡꓰ ꓓꓴ ꓥ ꓡꓳ꓾ ꓐꓰ ꓐꓯ ꓢꓴ ꓔꓯ ꓪꓰ-ꓢꓶꓽ-ꓡꓲ ꓡꓰ “ꓖꓳ ꓡꓱ ꓟꓽ ꓥ꓾ ꓞꓳ ꓤ ꓔꓯ ꓝꓴꓲ ꓖꓴꓺ ꓟꓳꓸ ꓖꓶ_ ꓟ_ ꓐꓰ ꓛꓬꓼ ꓟꓵꓽ ꓗ ꓘꓶ ꓗꓪ ꓬꓲꓼ ꓟꓶ ꓔꓬ ꓢꓴ ꓔꓯ ꓡꓵꓹ ꓧꓪꓸ ꓛꓲ ꓖꓶ_ ꓟ ꓟꓬꓱꓽ_ ꓐꓰ ꓗꓴꓸ ꓙꓲ ꓙꓳ ꓢꓲ꓾ ꓙꓵꓽ ꓗ ꓠꓬ ꓟꓽ ꓡꓳꓹ ꓬꓰ ꓢꓰꓽ꓿ ꓧꓪꓸ ꓔꓬ ꓢꓴ ꓔꓯ ꓠꓻ ꓫꓬꓹ ꓒ ꓝꓲ ꓩꓴ ꓖꓶ_ ꓟ ꓠꓬ꓾ ꓬꓲꓸ ꓟꓸ ꓟꓲ ꓟꓽ ꓙꓳ꓿ ꓬꓲ ꓪ ꓔꓯ ꓠꓻ ꓒꓬꓽ ꓙꓳ ꓟꓽ ꓙꓳ ꓟ ꓧꓶꓸ ꓕꓯ ꓛꓽ ꓠꓬꓲ ꓚꓬꓹ ꓠꓬꓲ ꓠ ꓗ_ ꓡꓳ꓿ ꓖꓳ ꓡꓱ ꓟꓽ ꓥ ꓠꓬ ꓠꓴ ꓬꓰ ꓖꓶ_ ꓟ ꓟꓬꓱꓽ ꓔꓯ ꓬꓲ ꓪ ꓟꓽ ꓒꓵꓽ꓿ ꓖꓳ ꓟ_ ꓡꓰ ꓐꓰ ꓠꓲꓹ ꓟ ꓟꓽ ꓐꓶꓽ ꓡꓰ ꓗꓳꓸ ꓢꓴ ꓔꓯ ꓙꓲ-ꓢꓴ ꓟꓸ ꓟꓲ ꓚꓺ ꓟꓸ ꓖꓶ_ ꓟ ꓥ_ ꓟꓲ꓾ ꓬꓲ ꓟꓸ ꓟꓲ ꓟꓽ ꓙꓳ꓾” ꓐꓰ ꓒꓳꓹ ꓖꓶ_ ꓡꓳ꓿
	ꓪꓰ-ꓢꓶꓽ-ꓡꓲ ꓠꓬ ꓪꓴ-ꓢ ꓣꓱꓽ ꓛꓰ ꓥ ꓟ ꓶꓼ ꓓꓳꓽ ꓫꓱꓹ ꓓꓳꓽ ꓔꓯ ꓚꓺ ꓟꓸ ꓖꓶ ꓔꓬ ꓕꓯ_ ꓡꓰ꓾ ꓙꓵꓽ ꓗꓺ ꓔꓯ ꓛꓵꓽ ꓔꓴ_ ꓟ ꓟꓸ ꓟꓲ ꓚꓺ ꓟꓸ ꓖꓶ ꓗꓷ ꓕꓯ꓾ ꓧꓪꓸ ꓡꓰ ꓓꓴ ꓬꓲ ꓓꓽ ꓟ ꓙꓳ_ ꓡꓳ꓿ ꓬꓲ ꓠꓬ (50) ꓘꓳꓼ ꓪꓴ-ꓢ ꓟꓬꓱꓽ ꓬꓰ ꓗꓷ ꓢꓲ꓾ ꓬꓲ ꓚꓺ ꓟꓸ ꓖꓶ_ ꓟ ꓟꓸ ꓟꓲ ꓔꓯ ꓘꓳ ꓣꓴ ꓕꓶꓻ ꓡꓰ ꓢꓴ (5) ꓫꓬꓹ ꓟꓽ ꓞꓲ ꓙꓳ_ ꓡꓳ꓿ ꓖꓳ ꓡꓱ ꓥ_ ꓟꓲ ꓬꓲ ꓚꓺ ꓟꓸ ꓖꓶ_ ꓟ ꓑꓶ ꓓꓴ ꓓꓵꓽ ꓙ ꓒꓳꓹ ꓬꓲꓼ ꓡ ꓢꓴ ꓵꓺ ꓟꓬꓱꓺ ꓔꓯ ꓠꓬ꓾ ꓟꓴ ꓗꓪ ꓗꓪ ꓟꓳꓻ ꓡꓯꓼ ꓘꓳ_ ꓕꓯ ꓢꓲ_ ꓡꓰꓽ ꓔꓳꓼ ꓐꓰ ꓢꓷ ꓡꓰ ꓐ ꓡ_ ꓥꓳ꓿ ꓬꓲ ꓞꓳ ꓙꓳ ꓤꓶꓻ ꓠꓬ ꓙꓲ-ꓢꓴ ꓢꓲꓺ ꓤ ꓐꓴ ꓐꓱ ꓶ ꓬꓲ ꓒꓵꓽ ꓚꓬꓹ ꓟꓽ ꓠꓺ ꓟ ꓢꓳꓺ ꓣꓴ ꓓꓴ ꓕꓲꓽ ꓟ ꓥ ꓡꓳ꓿
	ꓪꓴ-ꓢ ꓚꓳꓺ ꓑ ꓕꓱ ꓕꓲ ꓣꓳ ꓬꓲ ꓙꓵꓻ ꓠꓲꓹ꓾ ꓠꓲꓹ ꓪꓴꓽ ꓠꓲꓹ ꓕꓶꓻ_ ꓟ꓾ ꓚꓲ ꓛꓬ ꓠꓲꓹ ꓡꓶ ꓔꓯ ꓟꓽ ꓣꓷꓠ ꓣꓷꓠ ꓔꓲꓺ ꓖꓶ ꓡꓯ ꓙꓱ_ ꓟ꓾ ꓕꓱ ꓟꓬ ꓫꓵꓽ ꓔꓯ ꓠꓬꓲ ꓠꓬꓲ ꓟ ꓘꓴ ꓜꓲ ꓞꓳ ꓗꓪ ꓟꓳꓻ ꓪ ꓟꓽ ꓓ ꓡꓳ ꓟꓽ ꓢꓷ꓿

















15 ꓕꓱꓺ

ꓢꓲ-ꓫꓬ ꓕꓳ-ꓶ ꓐꓰ ꓔꓷꓼ-ꓗꓴꓷꓼ ꓗꓪ ꓒꓳꓹ ꓔꓳ 
(FRENCH REVOLUTION) ꓟ ꓦꓬ ꓠꓬꓲ

	1500 ꓗꓪ ꓐꓰ 1600 ꓘꓳꓼ ꓙꓵꓹ (16TH CENTURY) ꓕꓱ ꓟ ꓗꓪ ꓢꓲ-ꓫꓬ ꓕꓳ– ꓶ ꓔꓯ ꓒꓬꓱꓸꓸꓠꓹ ꓟ ꓐꓱ– ꓶ ꓣꓳ– ꓡꓳ ꓗꓴꓷꓼ ꓮꓽ ꓟꓬꓹ ꓗꓪ ꓢꓯꓼ ꓕꓵꓼ ꓗꓷ ꓠꓬ-ꓸ ꓕꓱ ꓟ ꓠꓬ ꓟꓴ– ꓗꓪ ꓗꓪ ꓐꓰ ꓡꓹ ꓟ ꓬꓲꓸ ꓝꓲ ꓓꓴ ꓡꓰ ꓐꓰ ꓥ– ꓡꓳ ꓐꓯ ꓢꓲꓸ ꓗꓴꓷꓼ ꓕꓲ ꓐꓱ ꓠꓬ ꓘꓳ ꓣꓴ_ ꓡꓳ꓿ ꓖꓳ ꓡꓱ ꓥ_ ꓟꓲ ꓬꓲ ꓖꓳ ꓡꓱ ꓟꓽ ꓘꓳ ꓣꓴ ꓟ ꓗꓴꓷꓼ ꓗꓪ ꓔꓱꓹ ꓚꓵꓺ_ ꓟ ꓬꓲ ꓠꓬꓲ ꓟꓳ ꓓꓴ ꓠꓬ꓾ ꓒꓲꓼ ꓬꓰ ꓠ ꓛꓲ ꓗꓹ_ ꓡꓳ꓿ ꓗꓴꓷꓼ ꓕꓲ ꓗꓴꓷꓼ ꓗꓪ ꓠꓬ ꓔꓱꓹ_ ꓟ_ ꓐꓰ ꓟꓽ ꓔꓱꓹ ꓟ ꓠꓬꓲꓽ ꓗꓴꓸ ꓚꓸꓼ ꓗꓪ꓾ ꓦꓬꓻ ꓘꓳꓼ ꓮꓽ ꓟꓬꓹ ꓟ ꓗꓪ ꓛꓲ ꓟꓯꓼ ꓬꓰ ꓡꓯ ꓘꓳ ꓗꓷ ꓢꓲ꓾ ꓡꓳꓹ ꓬꓰ_ ꓕꓯ ꓔꓱꓹ ꓚꓵꓺ_ ꓟ ꓟꓸ ꓟꓲ ꓔꓯ ꓒꓰꓺ ꓗꓷ_ ꓡꓳ꓿ ꓢꓲ-ꓫꓬ-ꓟ-ꓦ ꓠꓬ ꓣꓱ ꓛꓰ ꓡꓯ ꓫꓴ ꓔꓯ ꓟꓽ ꓘꓳ ꓣꓴ ꓟ ꓗꓴꓷꓼ ꓖꓳ ꓟ ꓔꓯ_ ꓐꓰ ꓧꓹ ꓙꓰ ꓗꓷ ꓠꓬꓲ꓾ ꓠꓬꓲ ꓟꓳ ꓓꓴ ꓔꓯ ꓟꓽ ꓘꓳ ꓣꓴ ꓟ ꓪ ꓒꓵꓽ ꓥ ꓟ ꓫ ꓙꓵꓻ ꓓꓴ ꓔꓯ ꓠꓬ ꓕꓲ ꓟꓲ ꓠꓯ ꓡꓱꓸꓼ ꓡꓰ ꓡꓳꓸ ꓟꓳ ꓪ ꓡꓰꓳ꓿ (ꓬꓳ 3ꓽ 19)ꓸ
	ꓦꓬꓻ ꓘꓳꓼ ꓮꓽ ꓟꓬꓹ ꓟ ꓗꓪ ꓛꓲ ꓔꓷ-ꓗꓴꓷꓼ ꓗꓪ ꓒꓬꓱꓼ ꓞꓹ ꓔꓬ ꓟ ꓒꓳꓹ ꓔꓳ ꓟ ꓦꓬꓼ ꓠꓬꓲ ꓓꓽ ꓟ ꓠꓯꓸꓼ ꓗꓪ ꓢꓲ ꓫꓬ ꓕꓳ ꓶ ꓔꓯ ꓔꓳꓹ_ ꓟ ꓟꓯꓼ ꓘꓶꓽ ꓥ-ꓟꓲ ꓟꓬꓽ ꓠꓬꓲ ꓐꓬꓻ ꓪꓴꓽ ꓡ ꓢꓲ꓾ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓕꓲꓸ ꓗꓪ ꓛꓲ ꓬꓰ_ ꓡꓳ꓿ ꓣꓳ-ꓟ ꓘꓴ ꓜꓲ ꓞꓳ ꓣꓱꓽ ꓬꓰ_ ꓟ ꓟꓬꓱꓽ ꓗꓪ ꓐꓰ ꓝ ꓩꓴ ꓡ_ ꓟ ꓫꓵꓽ ꓪꓴ ꓗꓳ ꓡꓳ ꓗꓪ ꓖꓳ ꓕꓲ ꓟ ꓠꓬ꓾ ꓮꓸ ꓓꓲꓽ ꓪꓴꓽ_ ꓡꓳ꓿
	“ꓞꓳ ꓥꓶꓺ” ꓡꓰ ꓙꓵꓽ_ ꓟ ꓗꓪ ꓐꓰ ꓔꓷꓼ-ꓗꓴꓷꓼ ꓕꓯ ꓢꓲ ꓗꓪ ꓬꓯꓼ ꓡ ꓠ ꓗ_ ꓟ ꓫ ꓙꓵ ꓓꓴ ꓔꓯ꓾ ꓝꓲ ꓓꓴ ꓬꓳ-ꓦ ꓡꓰ ꓕꓱ ꓡꓱ ꓖꓴꓺ ꓟꓳꓸ ꓖꓶ ꓔ_ ꓡꓳ꓿
	“ꓬꓲ ꓪ ꓠꓬ ꓢꓲ ꓫꓬ_ ꓟ ꓡꓳ ꓒꓱ ꓔꓯ ꓦ ꓐ ꓡꓲ ꓞꓲ ꓠꓬꓲꓽ ꓟ ꓕꓳꓼ_ ꓥꓳ꓿ ꓥꓪ ꓠꓬ ꓥꓪ ꓢꓷ ꓙ ꓟꓳ ꓙ ꓢꓴ ꓖꓳ ꓠꓬꓲꓽ ꓣꓳ ꓔꓯ ꓪꓽ ꓠꓬꓲ_ ꓟ ꓖꓶ_ ꓥꓳ꓿ ꓬꓲ ꓪ ꓠꓬ ꓓꓸ ꓖꓶꓸ ꓟꓶ ꓐꓵ ꓞꓶ ꓖꓪꓽ ꓔ ꓢꓲ꓾ ꓕꓲ ꓔꓴ ꓠꓬꓲꓽ ꓦꓬ ꓛꓳꓼ ꓞꓲ ꓠꓬꓲ ꓟꓷ ꓠꓷꓹ ꓝ_ ꓥꓳ꓾ ꓐꓯ_ ꓡꓳ꓿ ꓕꓱ ꓟ ꓠꓬ ꓟꓲ ꓠꓯ ꓬꓲ ꓢꓲꓺ ꓒ ꓟꓲ ꓙꓬ ꓗꓪ ꓦꓰꓼ ꓞꓹ_ ꓟ ꓮꓽ ꓛꓬꓽ ꓜꓲ ꓖꓳ ꓕꓲ ꓜꓲ_ ꓐꓰ ꓟꓬꓺ ꓡꓴꓻ ꓕꓲꓺ ꓖꓳ ꓠꓬꓲꓽ ꓟ ꓥ ꓡꓳ꓿ ꓮꓽ ꓟ ꓡꓰ ꓬꓲ ꓪ ꓔꓯ ꓫ ꓙꓵ ꓡꓰ ꓝꓲ ꓠꓲꓹ ꓫꓵ_ ꓠꓬ꓾ ꓬꓲ ꓪ ꓟꓷ ꓠꓷꓹ ꓗꓪ ꓐꓰ ꓮꓸ ꓔꓳꓸ ꓓꓳ ꓡ ꓢꓲ꓾ ꓬꓲ ꓪ ꓔꓯ ꓛꓴꓽ ꓙꓳ ꓢꓴ ꓔꓯ ꓛꓴꓻ ꓖꓴ ꓡꓰ_ ꓥꓳ꓿ ꓮ ꓟ ꓡꓰ ꓬꓲ ꓪ ꓔꓯ ꓘꓽ ꓡꓰ ꓝꓲ ꓠꓲꓹ ꓫꓵ_ ꓠꓬ꓾ ꓖꓳ ꓟ_ ꓡꓰ ꓐꓰ ꓬꓲ ꓔꓯ ꓢꓰꓼ ꓠ ꓗ_ ꓡꓳ꓿ ꓕꓱ ꓠꓬꓲꓽ ꓣꓳ ꓠꓬ ꓬꓲ ꓪ ꓟꓷ ꓠꓷ ꓝꓸ_ ꓟ ꓦꓬ ꓠꓬꓲ ꓗꓪ꓾ ꓟꓶꓽ ꓦ ꓟꓽ ꓦ ꓝꓲ ꓠꓹ ꓟ꓾ ꓟꓴ ꓗꓪ ꓔꓯ ꓚꓵꓸ ꓔ_ ꓟ ꓪꓽ ꓠꓬꓲ_ ꓟ ꓙꓳ_ ꓡꓳ꓿ ꓝꓮꓲ ꓠꓬ ꓬꓲ ꓪ ꓮ ꓡꓲ ꓬꓰ ꓠꓲꓹ ꓫꓵ_ ꓠꓬ꓾ ꓬꓲ ꓙꓬ ꓔꓯ ꓙꓵꓽ ꓢꓲ꓾ ꓫꓵꓽ ꓒꓬꓱꓼ ꓡ ꓝꓲ ꓠꓹ ꓟ_ ꓐꓰ꓾ ꓫ ꓘꓶꓻ ꓓꓴ ꓥ ꓕ ꓑꓳ ꓗꓪ ꓐꓰ ꓟꓲ ꓠꓯ ꓔꓯ ꓓꓶꓽ ꓠꓹ ꓟ ꓪꓽ ꓠꓬꓲ_ ꓟ ꓙꓳ_ ꓡꓳ꓿ ꓬꓲ ꓪ ꓢꓷ ꓙ ꓟꓳ ꓙ_ ꓟ ꓬꓰ ꓓꓳ ꓡꓰ ꓠꓬ꓾ ꓫꓵꓻ ꓓꓴꓽ ꓗꓪ ꓐꓰ ꓓꓯꓺ ꓡ_ ꓟ ꓓꓴꓽ ꓪꓴ ꓠꓬ ꓬꓲ ꓪ_ ꓐꓰ ꓟꓯꓼ ꓬꓰ ꓢꓲ꓾ ꓬꓲ ꓪ ꓔꓯ ꓧꓪꓸ ꓡꓰ ꓢꓲ ꓠꓬꓲ꓾ ꓬꓲ ꓪ ꓔꓯ ꓢꓰꓼ ꓗꓷ_ ꓥꓳ꓿ ꓬꓲ ꓪ ꓫꓵꓻ ꓟꓳ ꓠꓬ꓾ ꓦꓻ ꓕꓲ ꓒꓳꓹ ꓗꓪ꓾ ꓢꓳ-ꓓꓳ-ꓟ_ ꓐꓰ ꓬꓲꓸ-ꓙꓲꓽ ꓐꓯ_ ꓟ ꓡꓳ ꓒꓱꓻ ꓓꓽ ꓟ ꓗꓪ ꓟ ꓙꓵꓺ ꓗꓪ ꓓꓹ_ ꓥꓳ꓿ ꓬꓲ ꓪ ꓢꓲꓺ ꓒ ꓔꓯ_ ꓟꓲ ꓖꓳ ꓗꓪ ꓕꓯꓼ ꓔꓶ ꓗꓷꓳ꓿ ꓑ ꓫꓬ ꓑ ꓟꓲ_ ꓐꓰ꓾ ꓞꓳ ꓫꓵꓽ ꓞꓳ ꓙꓰ_ ꓐꓰ꓾ ꓥꓳꓽ ꓫꓵꓽ ꓥꓳꓽ ꓙꓰꓽ_ ꓐꓰ꓾ ꓗꓴꓷꓼ ꓫꓵꓽ ꓗꓴꓷꓼ ꓙꓰꓽ ꓗꓪ ꓟ ꓡ ꓞꓳ ꓠꓬ ꓬꓲ ꓪ ꓫꓵꓻ ꓟꓳ ꓔꓯ ꓢꓽ ꓠꓬꓲꓻ ꓐꓶꓽ ꓡꓳꓸ ꓔ ꓢꓲ꓾ ꓬꓲ ꓪ ꓫꓵꓻ ꓟꓳ ꓔꓯ ꓡꓱ ꓜꓴ ꓗꓪ ꓟꓽ ꓔꓵꓸ ꓝꓲ꓿ ꓟꓲ ꓠꓯ ꓗꓪ ꓔꓬ ꓢꓴ ꓠꓬ꓾ ꓬꓲ ꓪ ꓑꓶ ꓓꓴ ꓠꓲꓹ ꓒꓴ ꓗꓹ ꓛꓲ ꓠꓬꓲ ꓡꓯꓼ ꓫꓴ ꓖꓶ ꓩꓴ ꓡꓯ ꓘꓳ_ ꓥꓳ꓿ ꓮ ꓡꓲꓳ ꓐꓯ_ ꓠꓬ ꓟꓷ ꓠꓷ ꓝ ꓢꓴ ꓕꓱ ꓠꓬꓲꓽ ꓣꓳ ꓡꓰ ꓟꓲ ꓠꓯ ꓗꓪ ꓔꓬ ꓢꓴ ꓔꓯ ꓫ ꓙꓵ ꓝꓲ_ ꓡꓳ꓿ ꓕꓱ ꓢ ꓠꓬꓲ ꓐꓶꓽ ꓗ ꓠꓯꓸ꓾ ꓪꓴ-ꓢ ꓔꓯ_ ꓐꓰ ꓡ_ ꓟ ꓢꓯꓼ ꓟꓬ ꓬꓲ ꓦꓻ ꓢꓯꓼ ꓠꓬ꓾ ꓬꓲ ꓪ ꓠꓯꓸꓼ ꓗꓪ ꓓꓵ ꓡꓰ ꓢꓲ꓾ ꓬꓲ ꓪ ꓦꓰꓼ ꓔꓴ ꓡ_ ꓡꓳ꓿ ꓬꓲ ꓪ ꓔꓯ ꓡꓳꓸ ꓟꓳ ꓢꓴ ꓠꓬ ꓮ ꓘꓶ ꓙꓳꓺ ꓦꓲꓸ ꓡꓰ_ ꓡꓳ” (ꓟꓳ 11ꓽ2-11)꓿
	ꓦ ꓐ ꓡꓲ ꓞꓲꓻ ꓠꓬꓲꓽ ꓟ_ ꓐꓰ ꓕꓲꓽ ꓔꓴ ꓠꓬꓲꓽ ꓦꓬ ꓛꓳꓼ ꓞꓲ ꓠꓬꓲꓻ ꓠꓬ ꓕꓲ ꓡꓰꓹꓼ ꓥ ꓡꓳ꓿ ꓦꓬ ꓠꓬꓲ ꓖꓳ ꓟ ꓗꓪ ꓙꓲ-ꓢꓴ ꓬꓲ ꓘꓴ ꓜꓲꓼ ꓞꓳ ꓠꓬ꓾ ꓣꓳ-ꓟ ꓘꓴ ꓜꓲ ꓞꓳ ꓡꓰ ꓘꓶꓻ ꓙꓵꓻ_ ꓟ ꓔꓳꓹ ꓜꓳꓽ ꓪ_ ꓡꓳ꓿ ꓕꓲꓽ ꓔꓴ ꓠꓬꓲꓽ ꓦꓬ ꓛꓳꓼ ꓞꓲ ꓠꓬꓲꓻ ꓠꓬ ꓮꓓ 538 ꓘꓳꓼ ꓗꓪ ꓪꓴꓸ ꓔꓴ ꓢꓲ꓾ 1798 ꓘꓳꓼ ꓗꓪ ꓡꓳꓹ ꓬꓰ_ ꓡꓳ꓿ ꓡꓳꓹ ꓬꓰ_ ꓟ ꓖꓳ ꓕꓲ ꓘꓳꓼ ꓗꓪ ꓔꓷꓼ-ꓗꓴꓷꓼ ꓟꓯꓼ ꓜꓴ ꓡꓰ ꓒꓳꓹ ꓒꓶꓽ ꓪꓴꓸ ꓓꓵ ꓣꓱꓽ ꓢꓴ ꓔꓯ ꓣꓴꓻ ꓢꓲ ꓐꓱ ꓓꓴꓽ ꓐꓱꓺ ꓗꓷ_ ꓡꓳ꓿ ꓒꓳꓹ ꓒꓶꓽ ꓪꓴꓸ ꓓꓵ ꓣꓱꓽ ꓢꓴ ꓕꓱ ꓕꓲ ꓣꓳ ꓠꓬ ꓠꓱꓸ ꓐꓯ ꓗꓴꓷꓼ ꓗꓪ ꓫꓵꓻ_ ꓡꓳ꓿ ꓒꓳꓹ ꓒꓶ ꓙꓵꓽ ꓪ ꓟꓶ ꓡꓰ_ ꓟ ꓗꓪ ꓐꓰ ꓪꓴꓸ ꓔꓴ ꓢꓲ꓾ ꓦꓬ ꓠꓬꓲ ꓖꓳ ꓕꓲ ꓝꓲ ꓟꓬ ꓛꓲ ꓒꓳꓹ ꓒꓶ ꓙꓵꓽ ꓪ ꓢꓯꓼ ꓐꓽ ꓡꓰ_ ꓟ ꓟꓽ ꓙꓳ ꓠꓬꓲ꓿
	ꓣꓳ-ꓟ ꓘꓴ ꓜꓲ ꓞꓳ ꓠꓬ 1260 ꓘꓳꓼ ꓡꓱꓸꓼ ꓘꓶꓻ ꓙꓵꓻ_ ꓟ ꓟꓬꓱꓽ ꓔꓯ ꓜ ꓟꓶ ꓠꓬꓲꓽ ꓬꓰ ꓐ ꓡ_ ꓡꓳ ꓠꓽ ꓟꓽ ꓥ꓿ ꓚꓲ ꓛꓬ ꓡ ꓞꓳ ꓔꓯ ꓫꓱꓸ ꓤ ꓙ ꓗꓳꓺ_ ꓟ ꓪꓴ-ꓢ ꓠꓬ꓾ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓢꓴ ꓐꓴ ꓔꓯ ꓣꓱꓽ ꓢꓲ꓾ ꓘꓶꓻ ꓙꓵꓻ_ ꓟ ꓦꓬ ꓠꓬꓲ ꓔꓯ ꓠꓲꓸ ꓡꓰ ꓝꓲ_ ꓡꓳ꓿ ꓚꓬꓴꓹ ꓢꓲꓸꓸ ꓒꓽ ꓡꓰ ꓐꓯ ꓔ ꓟ ꓠꓬ-ꓸ “ꓦꓬꓼ ꓠꓬꓲ ꓖꓳ ꓟ ꓔꓯ ꓟꓽ ꓠꓲꓸ ꓡꓰ ꓝꓲ ꓕꓯꓽ ꓠꓽ-ꓸ ꓞꓳ ꓤ ꓪꓽ ꓤ ꓮ– ꓟ ꓟꓲ ꓢꓯꓼ ꓟꓬ ꓝꓸ ꓟꓶ ꓟꓽ ꓓ꓿ ꓖꓳ ꓡꓱ ꓥ-ꓟꓲ ꓢꓲꓸꓸꓔꓸ ꓢꓴ ꓐꓱ– ꓶ ꓦꓬꓼ ꓠꓬꓲ ꓖꓳ ꓟ ꓠꓲꓸ ꓡꓰ ꓝꓲ– ꓥꓳ꓿” ꓟ 24ꓽ22꓿ ꓖꓳ ꓡꓱ ꓠꓬꓲ-ꓸ ꓫꓬꓹ ꓡꓶꓸ ꓔꓴ ꓟ ꓦꓬꓼ ꓠꓬꓲ ꓑꓶꓸ ꓓꓴ ꓗꓸ ꓧꓪ ꓟ ꓠꓬ 1798 ꓘꓳꓼ ꓟꓽ ꓛꓲ ꓡ ꓟꓲꓸ ꓕꓯꓽ ꓡꓳꓹ ꓬꓰꓳ꓿ 
	ꓢꓷ ꓙ ꓟꓳ ꓙ ꓢꓴ ꓖꓳ ꓠꓬꓲꓽ ꓣꓳ ꓠꓬ ꓢꓲ ꓫꓬ ꓕꓳ ꓶ ꓥ ꓢꓲ꓾ ꓘꓶ ꓫꓵꓽ ꓡꓵꓺ_ ꓐꓰ ꓘꓶ ꓫꓵ ꓫꓵꓼ ꓥ ꓡꓳ꓿ ꓠꓬꓲꓽ ꓑꓷꓠ ꓡꓱꓸꓼ ꓠꓬ ꓙꓵꓽ ꓗꓺ ꓬꓲ ꓚꓰꓺ_ ꓐꓰ ꓙꓵꓽ ꓗ ꓬꓲ ꓕꓶꓻ ꓞꓹ_ ꓟ ꓙ ꓖꓴ ꓔꓯ ꓢꓷ ꓙ ꓟꓳ ꓙ_ ꓟ ꓗꓪ ꓬꓳꓹ ꓚꓲꓽ_ ꓟ ꓥ ꓡꓳ꓿ ꓝꓮꓲ ꓢꓯꓼ ꓟꓬ ꓝ_ ꓟ ꓚꓴꓽ ꓬꓲꓹ ꓔꓯ ꓥ_ ꓟꓲ ꓢꓲ ꓫꓬ ꓕꓳ ꓶ ꓡꓰ ꓢꓷ ꓙ ꓟꓳ ꓙ ꓔꓬ_ ꓡꓳ꓿ “ꓕꓱ ꓟ ꓠꓬ ꓟꓲ–ꓠꓯ ꓬꓲꓸ ꓢꓲꓸꓸ ꓒ ꓟꓲ–ꓙꓬ ꓗꓪ ꓦꓰꓼ ꓞ ꓟ ꓮꓽ ꓛꓬꓽ ꓜꓲꓸꓹ ꓖꓳ ꓠꓬꓲ ꓜꓲꓸꓹ ꓐꓰ ꓟꓬꓸꓸ ꓡꓴꓸꓹ ꓕꓲꓸꓸ ꓖꓳ ꓠꓬꓲ ꓟ ꓥ-ꓡꓳ꓿” “ꓠꓴ ꓐꓯ ꓘꓶꓽ ꓠꓬ ꓥꓪ ꓛꓲ-ꓒꓯ ꓐꓱ-ꓶ ꓟꓬ ꓡꓴ ꓥ-ꓢꓲꓸ ꓥꓪ ꓙ ꓖꓴ ꓗꓪ ꓟ ꓠꓬꓲ ꓟꓳ ꓓꓴ ꓥ-ꓡꓳ꓿” ꓟꓳ 11ꓽ4ꓼ ꓖꓪ 119ꓽ105꓿   
	“ꓬꓲ ꓪ ꓠꓬ ꓓꓸ ꓖꓶꓸ ꓟꓶ ꓐꓵ ꓞꓶ ꓖꓪꓽ ꓔ ꓢꓲ ꓕꓲꓽ ꓔꓴ ꓠꓬꓲꓽ ꓦꓬ ꓛꓳꓼ ꓞꓲ ꓠꓬꓲ ꓟꓷ ꓠꓷ ꓝ_ ꓥꓳ꓿” ꓢꓲ ꓫꓬ ꓕꓳ ꓶ ꓔꓯ ꓗꓽ ꓔ ꓟ ꓦꓬ ꓠꓬꓲ ꓗꓪ ꓢꓲ ꓫꓬ ꓕꓳ ꓶ ꓬꓲ ꓢꓷ ꓙ ꓟꓳ ꓙ ꓓꓴ ꓠꓬ ꓥꓳꓽ ꓡꓰ_ꓟ ꓒꓶ ꓘꓶꓽ ꓣꓱꓽ ꓢꓲ ꓒꓳꓸ ꓒꓶ ꓡꓰ ꓟꓽ ꓔꓱꓹ ꓟ ꓐꓯ ꓘꓶꓽ ꓐꓯ ꓒꓬꓱ ꓝꓲ-ꓡꓳ꓿ ꓢꓲ ꓫꓬ ꓕꓳ ꓶ ꓗꓪ ꓟ ꓔꓱꓹ ꓚꓵꓺ_ ꓟ ꓔꓯ ꓢꓷ ꓙ ꓟꓳ ꓙ ꓢꓴ ꓔꓯ ꓠꓬ꓾ ꓬꓲ ꓪ ꓙꓵꓻ ꓠꓲꓹ ꓑꓶ ꓓꓴ ꓪꓴꓽ ꓜꓽ_ ꓟ꓾ ꓘꓶꓻ ꓙꓵꓻ_ ꓟ꓾ ꓢꓰꓼ ꓗꓷ_ ꓟ ꓕꓱ ꓡꓱ ꓫꓵꓽ ꓬꓰ ꓖꓶ ꓢꓲ꓾ ꓬꓲ ꓪ ꓔꓯ ꓛꓰꓹ ꓑꓬꓺ ꓙꓰ ꓝꓲ_ ꓡꓳ꓿ ꓖꓳ ꓕꓯ ꓢꓷ ꓙ ꓟꓳ ꓙ ꓢꓴ ꓕꓱ ꓠꓬꓲꓽ ꓣꓳ ꓠꓬ ꓓꓸ ꓖꓶꓸ ꓟꓶ ꓖꓪꓽ ꓔ ꓢꓲ ꓢꓷ ꓙ ꓟꓳ ꓙ_ ꓡꓳ꓿ ꓖꓳ ꓡꓱ ꓥ-ꓟꓲ ꓠꓯ ꓞꓲꓹ_ ꓟ ꓕꓯ ꓢꓲ ꓠꓯ ꓞꓲꓹ_ ꓟ ꓦꓬ ꓠꓬꓲ ꓗꓪ꓾ ꓦ ꓡꓱ ꓐꓳ_ ꓟ ꓚꓳꓺ ꓑ ꓐꓴ ꓔꓯ ꓪꓴ-ꓢ ꓐꓯ ꓘꓶ ꓚꓺ ꓟꓸ ꓖꓶ ꓠꓹ ꓟ ꓢꓷ ꓠꓲꓹ ꓚꓴꓽ ꓬꓲꓹ_ ꓐꓰ ꓙꓵꓽ ꓪ ꓖꓶ_ ꓡꓳ꓿
	“ꓮ ꓟ ꓡꓰ ꓬꓲ ꓪ ꓔꓯ ꓫ ꓙꓵ ꓡꓰ ꓝꓲ ꓠꓲꓹ ꓫꓵ_ ꓠꓬ꓾ ꓬꓲ ꓪ ꓟꓷ ꓠꓷ ꓗꓪ ꓐꓰ ꓮꓸ ꓔꓳꓸ ꓓꓳ ꓡ ꓢꓲ꓾ ꓬꓲ ꓪ ꓔꓯ ꓛꓴꓽ ꓙꓳ ꓢꓴ ꓔꓯ ꓛꓴꓻ ꓖꓴ ꓡꓰ_ ꓥꓳ” (ꓟꓳ 11ꓽ5)꓿ ꓪꓴ-ꓢ ꓐꓯ ꓘꓶ ꓔꓯ ꓟꓽ ꓒꓵꓽ ꓟꓽ ꓚꓬ ꓬꓰ_ ꓟ ꓠꓽ꓾ ꓛꓬꓻ ꓒꓵꓽ ꓟꓽ ꓟꓶ ꓐꓰ ꓟꓽ ꓗꓷ ꓡꓰ꓿ ꓟꓳ 22ꓽ18-19꓿
	ꓪꓴ-ꓢ ꓡꓰ ꓐꓯ ꓟꓳ ꓖꓶ ꓔ ꓟ ꓔꓯ ꓟꓽ ꓒꓬꓹ ꓗꓷ ꓝꓲ ꓠꓹ ꓟ ꓬꓲ ꓠꓲꓹ ꓫꓵꓸ ꓡꓳ ꓢꓲ ꓥ-ꓡꓳ꓿ ꓖꓳ ꓡꓱ ꓢꓲ ꓞꓳ ꓤ ꓕꓲ ꓐꓱ ꓠꓬ ꓬꓲ ꓪ ꓓꓵꓽ ꓙ ꓟ ꓡꓰ ꓐꓰ ꓟꓸ ꓚꓱꓹ ꓬꓰ ꓢꓲ ꓠꓱꓸ ꓐꓯ ꓔꓯ ꓥ-ꓟꓲ ꓛꓳ ꓝꓲ ꓠꓹ ꓟ ꓬꓰ-ꓡꓳ-ꓸ ꓖꓳ ꓡꓱ ꓥ-ꓟꓲ ꓕꓱ ꓡꓱ ꓬꓰ ꓢꓴ ꓥ-ꓕ ꓑꓳ ꓔꓯ ꓠꓬ ꓬꓲꓸ ꓐꓯ ꓘꓶꓽ ꓗꓪ ꓐꓰ ꓢꓪꓸ ꓖꓶ ꓡ-ꓥꓳ꓿
         “ꓬꓲ ꓪ ꓢꓷ ꓙ ꓟꓳ ꓙ_ ꓟ ꓬꓰ ꓓꓳ ꓡꓰ ꓠꓬ꓾ “ꓫꓵꓻ ꓓꓴꓽ ꓗꓪ ꓐꓰ ꓓꓯꓺ ꓡ_ ꓟ ꓓꓴꓽ ꓪꓴ ꓡꓰ ꓟꓯꓼ ꓬꓰ ꓡꓯꓼ ꓘꓳ_ ꓟ ꓔꓳꓹ ꓜꓳꓽ_ ꓡꓳ꓿ ꓕꓱ ꓗꓪ ꓢ-ꓓꓯ ꓬꓲ ꓟꓯꓼ ꓓꓶꓽ ꓚꓴꓽ ꓬꓲꓹ ꓬꓲꓸ ꓫꓵꓼ ꓔꓯ ꓡꓳꓸ ꓟꓳ_ ꓡꓳ꓿ ꓕꓱ ꓗꓰ ꓢꓷ ꓙ ꓟꓳ ꓙ ꓢꓴ ꓠꓬꓲ ꓣꓳ ꓟꓷ-ꓠꓷ-ꓝ ꓟ ꓠꓬ 1798 ꓘꓳꓼ ꓗꓪ ꓖꓴ ꓡꓰ-ꓟ ꓥ-ꓡꓳ꓿ 
	ꓢꓲ ꓫꓬ ꓕꓳ ꓶ ꓔꓯ ꓠꓬ ꓒꓵꓽ ꓠ ꓗ_ ꓡꓳ꓾ ꓐꓰ ꓐꓯ ꓢꓲ꓾ ꓞꓳ ꓤ ꓐꓴ ꓵꓺ ꓟꓽ ꓗꓴꓸ ꓟ ꓥꓳꓽ ꓠꓯꓸꓼ ꓗꓪ ꓢꓲ ꓫꓬ ꓕꓳ ꓶ ꓔꓯ ꓑꓲꓸ ꓫꓺ ꓔ ꓟ ꓠꓬ꓾ ꓣꓳ-ꓟ ꓐꓴ ꓘꓳ ꓣꓴ ꓚꓱꓹ ꓥ ꓡꓳ꓿ ꓖꓳ ꓟ ꓑꓶ ꓓꓴ ꓣꓳ-ꓟ ꓙꓵꓽ_ ꓟ ꓦꓬ ꓠꓬꓲ ꓗꓪ꓾ ꓘꓶ ꓫꓵꓽ ꓡꓵꓺ_ ꓐꓰ ꓘꓶ ꓫꓵꓽ ꓫꓵꓼ ꓠꓬ ꓓꓸ ꓖꓶꓸ ꓟꓶ ꓖꓪꓽ ꓔ ꓢꓲ ꓢꓷ ꓙ ꓟꓳ ꓙ ꓠꓺ ꓗꓷ ꓡꓰ_ ꓡꓳ꓿ ꓖꓳ ꓡꓱ ꓥ_ ꓟꓲ ꓫꓵꓻ ꓓꓴꓽ ꓗꓪ ꓐꓰ ꓓꓳ ꓡ_ ꓟ ꓓꓴꓽ ꓪꓴ ꓠꓬ ꓪꓴ-ꓢ ꓐꓯ ꓘꓶ ꓔꓯ ꓔꓱꓹ ꓔꓱꓹꓼ ꓟꓯꓼ ꓬꓰ_ ꓡꓳ꓿
	ꓢꓷ ꓙ ꓟꓳ ꓙ ꓢꓴ ꓠꓬꓲꓽ ꓣꓳ ꓔꓯ ꓢꓰꓼ ꓗꓷ ꓟ ꓐꓰ ꓬꓲ ꓪ ꓫꓵꓻ ꓟꓳ ꓓꓹ_ ꓟ ꓙꓵꓺ ꓠꓬ꓾ “ꓡꓳ ꓒꓱ ꓓꓽ ꓟ” ꓗꓪ ꓥ ꓢꓲ꓾ ꓡꓳ ꓒꓱ ꓓꓽ ꓟ ꓖꓳ ꓟ ꓠꓬ ꓦꓻ ꓕꓲ ꓒꓳꓹ ꓗꓪ “ꓬꓲꓸ-ꓙꓲꓽ” ꓥ ꓡꓳ꓿ ꓢꓲ ꓫꓬ ꓕꓳ ꓶ ꓚꓺ ꓟꓲ ꓔꓯ ꓡꓳꓸ ꓠꓬꓲ_ ꓕꓯ ꓬꓲ-ꓙꓲꓽ ꓠꓬ ꓠꓱ ꓐꓯ ꓗꓴꓷꓼ ꓐꓴ ꓢꓶꓸ ꓟꓽ ꓞꓲ ꓪꓴ-ꓢ ꓙꓳ_ ꓟ ꓔꓯ ꓟꓽ ꓘꓳ ꓣꓴ ꓢꓴ ꓥ ꓡꓳ꓿ ꓙꓵꓽ ꓗ ꓔꓯ ꓒꓳꓹ_ ꓡꓳ꓿ ꓬꓲ-ꓙꓲꓽ ꓗꓪ ꓟ ꓩ-ꓣꓳ ꓪ ꓔꓲ ꓘꓶ ꓛꓲ ꓬꓰ-ꓧꓳ-ꓧꓪ ꓪꓴ-ꓢ ꓔꓯ ꓒꓳꓹ ꓔꓳꓹ ꓑꓶꓸ ꓢꓴ ꓠꓱ ꓐꓯ ꓟꓽ ꓙꓳ꓿ “ꓬꓰ-ꓧꓳ-ꓧꓪ ꓪꓴ-ꓢ ꓔꓯ ꓥꓪ ꓟꓽ ꓢꓷ꓾ ꓬꓲ-ꓢꓷ-ꓡꓰ ꓞꓳ ꓫꓵꓽ ꓔꓯ ꓥꓪ ꓟꓽ ꓩꓴ ꓖꓶ꓾” ꓐꓰ ꓬꓲꓸ ꓐꓯ ꓑꓶꓸ_ ꓡꓳ꓿ ꓕꓱ ꓟ ꓠꓽ “ꓪꓴ-ꓢ ꓟꓽ ꓙꓳ ꓟ ꓙꓵꓻ ꓚꓱꓹ” ꓥ ꓡꓳ꓿ ꓬꓲꓸ-ꓙꓲꓽ ꓔꓯ ꓔꓯꓺ ꓔ ꓟ ꓗꓴꓷꓼ ꓖꓳ ꓟ ꓥ_ ꓟꓲ꓾ ꓖꓳ ꓡꓱ ꓫꓵꓽ ꓐꓯ ꓘꓶ ꓫ ꓕꓱ ꓢꓲ꓾ ꓪꓴ-ꓢ ꓔꓯ ꓒꓳꓹ ꓔꓳꓹ ꓠꓲꓹ ꓫꓵ_ ꓟ ꓙꓽ ꓠꓲꓹ ꓟꓳꓸ ꓖꓶ ꓓꓳ ꓡ_ ꓥꓳ꓿ ꓓꓳ 5ꓽ2꓿
	ꓡꓳ ꓒꓱ ꓖꓳ ꓟ ꓔꓯ ꓦꓻ ꓕꓲꓽ ꓒꓳꓹ ꓗꓪ ꓟ ꓢꓳ-ꓓꓳ-ꓟ ꓡꓳ ꓒꓱ_ ꓐꓰ ꓥ_ ꓟꓲ ꓔꓯꓺ ꓔ ꓢꓰꓽ ꓡꓳ꓿ ꓟꓽ ꓢꓲ ꓟꓽ ꓫꓬ ꓟ_ ꓐꓰ ꓡꓷ ꓖꓪ ꓡꓶꓽ_ ꓟ ꓚꓱꓹ ꓗꓪ ꓢꓳ-ꓓꓳ-ꓟ ꓠꓬ ꓮꓸ ꓓꓲꓽ ꓟꓬꓱꓺ ꓓꓳꓽ ꓙꓳ_ ꓡꓳ꓿ ꓢꓲ ꓫꓬ ꓕꓳ ꓶ ꓗꓪ ꓐꓯ ꓔ ꓟ ꓔꓯ ꓐꓲꓺ ꓡꓰ ꓝꓲ_ ꓟ ꓡꓳ ꓒꓱ ꓖꓳ ꓕꓲ ꓟ ꓥ_ ꓟꓲ꓾ ꓬꓲ ꓖꓳ ꓡꓱ ꓫꓵꓽ ꓟꓽ ꓢꓲ ꓟꓽ ꓫꓬ ꓟ ꓙꓳ_ ꓡꓳ꓿
	ꓟꓷ ꓠꓷ ꓝ ꓘꓶꓽ ꓔꓯ ꓛꓳ ꓢꓲ ꓐꓯ_ ꓕꓯ꓾ 1798 ꓘꓳꓼ ꓛꓲ ꓡ_ ꓐꓰ ꓬꓰ_ ꓕꓯ꓾ ꓢ-ꓓꓯ ꓠꓬ ꓬꓲꓸ ꓒꓬꓱꓽ ꓚꓵꓺ_ ꓐꓰ ꓪꓽ ꓠꓬꓲ_ ꓟ ꓔꓯ ꓟꓳꓸ ꓖꓶ ꓓꓳ ꓡ ꓢꓲ꓾ ꓢꓲ ꓫꓬ ꓕꓳ ꓶ ꓔꓯ ꓟꓯꓼ ꓬꓰ ꓡ_ ꓥꓳ꓿ ꓪꓴ-ꓢ ꓬꓲ ꓢꓷ ꓙ ꓟꓳ ꓙ ꓢꓴ ꓠꓬꓲꓽ ꓣꓳ ꓔꓯ ꓢꓰꓼ ꓗꓷ_ ꓟ ꓗꓴꓷꓼ ꓕꓱ ꓟ ꓗꓪ ꓬꓲ-ꓙꓲ ꓟꓵꓽ ꓗꓪ ꓟ ꓪꓴ-ꓢ ꓟꓽ ꓙꓳ ꓟ ꓙꓵꓻ ꓚꓱꓹ_ ꓐꓰ ꓢꓳ-ꓓꓳ-ꓟ ꓗꓪ ꓟ ꓟꓽ ꓢꓲ ꓟꓽ ꓫꓬ ꓟ ꓔꓯ ꓔꓲꓺ ꓢꓲꓽ ꓢꓲꓽ_ ꓐꓰ ꓟꓳꓻ ꓪ_ ꓥꓳ꓿
	
ꓟꓷ ꓠꓷ ꓝ ꓘꓶ ꓐꓲꓺ ꓡ_ ꓟ

	ꓟꓷ ꓠꓷ ꓝ ꓘꓶ ꓕꓱ ꓟ ꓠꓬ 1793 ꓘꓳꓼ꓾ ꓔꓷꓼ-ꓗꓴꓷꓼ ꓚꓺ ꓟꓲ ꓗꓪ ꓟꓲ ꓡꓰ ꓟꓽ ꓓ ꓟ꓾ ꓬꓲꓸ ꓓꓽ ꓟ ꓒꓳꓹ ꓔꓳꓹ_ ꓟ ꓦꓬ ꓠꓬꓲ ꓗꓪ ꓐꓲꓺ ꓡꓰ_ ꓡꓳ꓿ ꓟꓲ ꓠꓯ ꓚꓺ ꓟꓲ ꓗꓪ ꓬꓲ ꓔꓱ ꓬꓲ ꓙꓳꓻ ꓔꓬ_ ꓟ ꓔꓷꓼ-ꓗꓴꓷꓼ ꓗꓪ ꓠꓬ꓾ ꓗꓴꓷꓼ ꓙꓵꓽ ꓗ ꓔꓶꓺ ꓜꓴ ꓡꓰ ꓪꓴ-ꓢ ꓟꓽ ꓙꓳ꓾ ꓐꓰ ꓐꓯ ꓒꓬꓱꓺ ꓗꓷ ꓠꓬꓲ꓾ ꓞꓳ ꓑ ꓤ꓾ ꓤ ꓟꓶ ꓤ ꓮ ꓙꓵꓽ꓾ ꓡꓳ ꓒꓱ ꓗꓪ ꓟ ꓑ ꓫꓬ ꓮ ꓙꓵꓽ ꓠꓬ꓾ ꓐꓯ ꓘꓶ ꓖꓳ ꓟ ꓔꓯ ꓔꓳꓹ ꓙ_ ꓟ ꓬꓲꓸ ꓢꓷ ꓡꓰ ꓓꓴ ꓬꓰ ꓠꓹ ꓟ꓾ ꓟꓴꓽ ꓖꓪ ꓖꓪꓺ ꓢꓲ ꓗꓪ ꓛꓰꓹ_ ꓡꓳ꓿
	ꓔꓷꓼ-ꓗꓴꓷꓼ ꓠꓬ ꓢꓳ-ꓓꓳ-ꓟ_ ꓐꓰ ꓫꓱꓸ_ ꓟ ꓫꓱꓹ ꓔꓯ ꓥ_ ꓟꓲ ꓟꓳꓸ ꓖꓶ ꓓꓳ ꓡ_ ꓡꓳ꓿ ꓚꓺ ꓟꓲ ꓙ ꓜꓲꓼ ꓢꓴ ꓐꓴ ꓡꓰ ꓔꓷꓼ-ꓗꓴꓷꓼ ꓗꓪ ꓟ ꓪꓴ-ꓢ ꓟꓽ ꓙꓳ ꓟ ꓙꓵꓻ ꓚꓱꓹ_ ꓐꓰ ꓟꓽ ꓢꓲ ꓟꓽ ꓫꓬ ꓟ ꓔꓯ ꓐꓳ ꓚꓲꓸ ꓔ ꓟ ꓙꓳ_ ꓡꓳ꓿ ꓙꓵꓽ ꓗ ꓬꓲꓸ ꓪꓴꓸ ꓕꓲꓽ ꓟ ꓔꓯ ꓥꓳꓺ ꓡꓯꓼ ꓘꓳ ꓞꓹ ꓢꓲ꓾ ꓦ ꓡꓱ ꓚꓱꓹ ꓔꓯ ꓠꓻ ꓡꓰ ꓝꓲ_ ꓟ ꓙꓵꓽ ꓗ ꓝꓮꓲ ꓕꓲ ꓟ ꓠꓬ꓾ ꓢꓲ ꓫꓬ_ ꓟ ꓦꓲꓻ ꓕꓴꓽ ꓗꓪ ꓔꓲ ꓚꓱꓹ ꓔꓯ ꓬꓲꓸ ꓒꓵꓽ ꓞꓰꓻ ꓬꓯꓼ ꓙꓰ ꓝꓲ_ ꓡꓳ꓿ ꓙꓵꓽ ꓗ ꓖꓳ ꓟ ꓠꓬ ꓞꓳ ꓜꓴꓻ ꓔꓯ ꓪ ꓜꓲ ꓡꓳꓥꓽ ꓡꓰ ꓝꓲ_ ꓡꓳ꓿ ꓝꓮꓲ ꓠꓬꓲꓽ ꓟ ꓡ ꓞꓳ ꓠꓬꓲꓽ ꓗꓴꓸ ꓚꓸꓼ ꓗꓪ ꓬꓰ ꓔ ꓟ ꓘꓶ ꓫꓵꓽ ꓔꓯ ꓠꓬ ꓞꓳ ꓤ ꓕꓲ ꓣꓳ ꓛꓳ ꓕꓲ ꓣꓳ ꓕꓯ ꓕꓯ ꓤꓽ ꓠꓲꓹ ꓧꓳꓹ ꓔ_ ꓟ ꓕꓲ ꓫꓵꓽ_ ꓡꓰ ꓐꓰ ꓗꓷ ꓡꓰ ꓝꓲ ꓢꓲ꓾ ꓠꓲꓹ ꓫꓵ_ ꓟ ꓝꓲ ꓗꓪ ꓚꓱꓺ ꓡꓯ ꓘꓳ ꓢꓲ꓾ ꓠꓲꓹ ꓫꓵ_ ꓟ ꓝꓲ ꓗꓪ ꓢꓻ ꓢꓻ ꓤ ꓧꓹ ꓡꓯ ꓘꓳ ꓚꓱꓹ ꓒꓬꓱꓼ ꓡ ꓝꓲ_ ꓡꓳ꓿ ꓢꓳ-ꓒꓲ ꓮ-ꓠꓳ-ꓕ ꓟꓬꓱꓺ ꓔ ꓟ ꓐꓬꓱꓽ ꓢꓯꓸ ꓢꓴ ꓤ ꓟꓶ ꓤ (SOPHIE AENOULT, AN ACTRESS) ꓕꓲ ꓣꓳ ꓡꓰ ꓪꓽ ꓫꓱꓸ ꓥꓳꓽ ꓕꓱꓻ ꓢꓲ꓾ ꓤ ꓟꓶ ꓤ ꓐꓰ ꓞꓳ ꓑ ꓤ ꓕꓲꓽ ꓡꓰꓹꓼ ꓙꓵꓽ ꓪ ꓟꓶ_ ꓟ ꓡꓯ ꓒꓯꓹ ꓝ ꓑꓮꓲ ꓕꓲꓽ ꓟ ꓔꓯ “ꓟꓽ ꓢꓲ ꓟꓽ ꓫꓬ ꓟ ꓗꓺ ꓫꓵꓺ꓾” ꓐꓰ ꓘꓴ_ ꓡꓳ꓿

ꓙꓲ-ꓢꓴ ꓔꓯ ꓛꓴꓽ ꓙꓳ_ ꓟ

	“ꓬꓲ ꓪ ꓢꓲꓺ ꓒ ꓔꓯ ꓥ_ ꓟꓲ ꓖꓳ ꓗꓪ ꓕꓯꓼ ꓔꓶꓸ ꓗꓷꓳ꓿” ꓟꓷ ꓠꓷ ꓝ ꓘꓶꓽ ꓕꓱ ꓕꓲ ꓘꓶꓽ ꓠꓬ ꓔꓷ-ꓗꓴꓷꓼ ꓗꓪ ꓐꓲꓺ ꓡꓰ_ ꓡꓳ꓿ ꓔꓱꓹ ꓚꓵꓺ_ ꓟ ꓠꓬ ꓔꓷꓼ-ꓗꓴꓷꓼ ꓗꓪ ꓟ ꓟꓬ ꓛꓲ ꓠꓱ ꓐꓯ ꓮ ꓡꓲ ꓕꓲ ꓗꓴꓷꓼ ꓗꓪ ꓥ_ ꓟꓲ ꓥꓶꓺ ꓥꓶꓺ ꓡꓰꓽ ꓒꓳꓹ ꓔꓳꓹ_ ꓟ ꓔꓯ ꓟꓽ ꓔꓳꓹ ꓜꓳꓽ ꓪ꓿ ꓔꓷꓼ-ꓗꓴꓷꓼ ꓗꓪ ꓶꓼ ꓓꓳꓽ ꓫꓱꓹ ꓓꓳ ꓔꓯ ꓘꓳ ꓣꓴ ꓢꓴ ꓐꓴ ꓔꓯ ꓘꓶꓻ ꓙꓵꓻ ꓢꓲ꓾ ꓙꓲ-ꓢꓴ ꓬꓲ ꓛꓳ ꓒꓯ ꓐꓴ ꓔꓯ ꓕꓯꓼ ꓔꓶꓸ_ ꓟ ꓗꓪ ꓐꓰ ꓙꓲ-ꓢꓴ ꓔꓯ ꓕꓯꓼ ꓔꓶꓸ_ ꓡꓳ꓿
	ꓢꓲ ꓫꓬ ꓢꓴ ꓐꓴ ꓬꓲ ꓪ ꓫꓵꓽ ꓠꓬ ꓦꓬꓻ ꓘꓳꓼ ꓕꓲ ꓟ ꓗ ꓠꓯ ꓕꓲ ꓟ ꓜ ꓟꓶ ꓠꓬꓲꓽ ꓧꓳꓸ ꓡꓰ_ ꓡꓳ꓿ ꓑꓲ-ꓟꓴ (PIEDMONT) ꓪꓽ ꓙꓵꓽ ꓕꓯ ꓢꓲ ꓗꓪ ꓪꓳ-ꓓꓲ-ꓢꓲ ꓐꓴ ꓠꓬ ꓙꓲ-ꓢꓴ ꓐꓱ ꓶ ꓢꓷ ꓙ ꓟꓳ ꓙ ꓢꓲ ꓢꓯꓼ ꓟꓬ ꓖꓶ ꓗꓷ ꓟ_ ꓡꓰ ꓐꓰ꓾ ꓔꓷꓼ-ꓗꓴꓷꓼ ꓗꓪ ꓟ ꓯ-ꓐꓲ-ꓙꓲ-ꓢꓶ ꓐꓴ ꓥ_ ꓟꓲ ꓢꓯꓼ ꓟꓬ ꓔꓶꓺ ꓢꓲ ꓢꓷ ꓙ ꓟꓳ ꓙ_ ꓡꓳ꓿ ꓬꓰ-ꓢꓴ ꓬꓲ ꓛꓳ ꓒꓯꓹ ꓖꓳ ꓕꓲꓽ ꓧꓳꓽ ꓠꓬ ꓮꓽ ꓘꓶꓸ ꓥꓶꓺ_ ꓟ ꓘꓶꓻ ꓙꓵꓻ ꓓꓴ ꓔꓯ ꓫꓵꓻ_ ꓗꓪ ꓛꓲ ꓜꓲꓽ ꓪ_ ꓡꓳ꓿ ꓪ ꓔꓲ꓾ ꓢꓲꓽ ꓒ ꓐꓴ꓾ ꓪ ꓔꓲ ꓮꓸ ꓟꓲꓽ ꓐꓴ_ ꓐꓰ ꓬꓲ ꓪ ꓔꓯ ꓛꓳꓻ ꓢꓴ ꓐꓴ ꓠꓬ꓾ ꓢꓯꓼ ꓟꓬ ꓔꓶꓺ ꓢꓴ ꓖꓳ ꓕꓲ ꓧꓳꓽ ꓔꓳꓹ ꓜꓳꓽ_ ꓟ ꓟ ꓫ ꓙꓵꓻ ꓓꓴ ꓔꓯ ꓡꓳꓸ ꓟꓳ ꓪ_ ꓡꓳ꓿ ꓠꓲꓹ ꓪꓴꓽ_ ꓟ ꓩꓴ-ꓖ-ꓠꓳ-ꓢꓶ (HUGUENOTS) ꓐꓴ ꓥ_ ꓟꓲ ꓧꓪꓽ ꓖꓼ_ ꓟ_ ꓡꓰ ꓐꓰ ꓖꓼ_ ꓟ ꓔꓯ ꓔꓳꓹ ꓜꓳꓽ ꓢꓲ꓾ ꓡꓳꓹ ꓬꓰ_ ꓕꓯ ꓢꓯꓼ ꓟꓬ ꓖꓶ ꓗꓷ_ ꓡꓳ꓿
	1700-1800 (18TH CENTURY) ꓘꓳꓼ ꓬꓲꓸ ꓙꓵꓹ ꓕꓱ ꓟ ꓠꓯꓸꓼ ꓗꓪ ꓔꓷꓼ-ꓗꓴꓷꓼ ꓗꓪ ꓢꓯ ꓔꓬ ꓢꓰꓽ ꓟ꓾ “ꓡꓲ ꓛꓲ ꓟꓵꓽ ꓗꓪ ꓟ ꓘꓴ-ꓜꓲꓼ ꓞꓳ’’ ꓮꓽ ꓠꓱ ꓟ ꓦ ꓡꓱ ꓢꓴ ꓬꓲ ꓪ ꓞꓲꓼ ꓤ ꓡꓯꓹ ꓤ ꓐꓴ ꓠꓬ꓾ ꓖꓴ ꓟꓶꓸ ꓔꓯ ꓟꓳꓸ ꓙꓳ_ ꓟ ꓪꓽ ꓙꓵꓽ ꓟꓵꓽ ꓗꓪ ꓑꓬꓺ ꓔꓬ ꓢꓲ꓾ ꓒꓵꓽ ꓒ ꓐꓴ ꓙꓵꓻ ꓚꓱꓹ ꓔꓯ ꓫꓺ ꓒꓵꓽ ꓔ_ ꓡꓳ꓿ ꓬꓲ ꓪ ꓔꓯ ꓠꓬ ꓚꓳꓺ ꓑ ꓡꓲ ꓗꓪ ꓕꓲ ꓤꓶꓻ ꓡꓱꓸꓼ ꓚꓳ ꓑ ꓬꓰ ꓝꓲ ꓠꓹ ꓟ ꓣꓴꓻ ꓔꓯꓹ ꓙꓰ ꓢꓲ ꓘꓶꓻ ꓙꓵꓻ_ ꓡꓳ꓿ ꓢꓷ ꓠꓲꓹ ꓙꓳ_ ꓟ ꓦ ꓡꓱ ꓢꓴ ꓐꓴ ꓔꓯ ꓠꓬ ꓦꓴꓺ ꓜ ꓒꓬꓹ ꓜ ꓢꓴ꓾ ꓞꓳ ꓘꓴꓽ_ ꓐꓰ ꓕꓲ ꓪꓺꓼ ꓧꓳꓻ ꓫꓱ ꓚꓺ ꓡꓰ ꓞꓳꓹ ꓢꓲ꓾ ꓙꓲꓻ ꓣꓴꓽ ꓣꓴꓽ_ ꓐꓰ ꓘꓶꓻ ꓙꓵ_ ꓡꓳ꓿ ꓕꓲ ꓐꓱ ꓢꓴ ꓔꓯ ꓠꓬ ꓪꓽ ꓘꓴ ꓔꓬ ꓕꓯ꓾ ꓑꓳ ꓢꓰꓼ (ꓐꓶꓺ ꓢꓰꓼ) ꓗꓷ_ ꓡꓳ꓿ ꓮꓸ ꓕꓽ ꓮꓸ ꓞꓳꓹ_ ꓐꓰ ꓡꓯ ꓐꓳ ꓔꓶ ꓓꓴ ꓐꓲꓺ ꓞꓹ ꓟ ꓔꓷꓼ-ꓗꓴꓷꓼ ꓠꓬ꓾ ꓠꓯ ꓞꓲꓹ ꓟ ꓡꓰ ꓑꓲꓸ ꓞꓹ_ ꓟ ꓪ ꓚꓲꓺ_ ꓡꓰ ꓐꓰ ꓑꓶꓸ ꓡꓰ_ ꓡꓳ꓿

ꓮꓸ ꓓꓲꓽ ꓙꓳꓺ ꓦꓲꓸ ꓓꓴ ꓥꓶꓺ_ ꓟ ꓟꓬꓱꓽ

	ꓢꓰꓥ-ꓒ-ꓕꓳ-ꓡꓱ-ꓟꓲ ꓡ ꓞꓳ ꓢꓰꓼ ꓑꓮꓲ (ST. BARTHOLOMEW MASSACRE) ꓠꓬ ꓦꓬꓻ ꓘꓳꓼ ꓮꓽ ꓟꓬꓹ ꓗꓪ ꓒꓬꓱꓼ ꓗꓷ ꓟ ꓙꓳꓺ  ꓦꓲꓸ ꓓꓴ ꓗꓳ ꓡꓳ ꓗꓪ ꓮꓸ ꓓꓲꓽ ꓪꓴꓽ_ ꓟ ꓥ ꓡꓳ꓿ ꓘꓴ ꓜꓲꓼ ꓞꓳ ꓪꓴꓸ ꓓꓵ ꓣꓱꓽ ꓢꓴ ꓡꓰ ꓓꓰꓽ ꓡ_ ꓟ ꓑꓶ ꓓꓴ ꓔꓷ-ꓗꓴꓷꓼ ꓪ ꓔꓲ ꓡꓰ ꓡ ꓞꓳ ꓢꓰꓼ ꓙꓵꓽ ꓪ ꓖꓶ ꓗꓷ ꓟ ꓥ ꓡꓳ꓿ ꓕꓲ ꓢ ꓘꓪ ꓚꓳꓺ ꓡꓳꓼ (ꓟꓺ) ꓓꓶꓽ ꓢꓯꓼ ꓠꓬ ꓡ ꓞꓳ ꓢꓰꓼ_ ꓟ ꓬꓲ ꓢꓷ ꓡꓰ ꓓꓴ ꓥ ꓡꓳ꓿ ꓚꓲ ꓛꓬ ꓪ ꓔꓲ ꓔꓯ ꓦ ꓡꓱ ꓐꓳ ꓢꓲ ꓚꓲ ꓛꓬ ꓦꓲꓻ ꓘꓴꓽ ꓗꓪ ꓢꓲꓺ ꓡꓲ_ ꓐꓰ ꓬꓲꓼ ꓟꓶ ꓔꓬ ꓖꓴ_ ꓟ ꓑ-ꓣꓳ-ꓔꓰ-ꓢꓶꓽ-ꓔꓯ ꓮꓽ ꓟꓬꓹ ꓔꓯ ꓦꓲꓻ ꓗꓪ ꓐꓰ ꓖꓳꓻ ꓓꓳ ꓙꓰ ꓢꓲ ꓢꓰꓼ ꓗꓷ_ ꓡꓳ꓿
	ꓡ ꓞꓳ ꓢꓰꓼ ꓑꓮꓲ ꓖꓳ ꓟ ꓔꓯ ꓑ-ꓡꓲ-ꓢꓶꓽ ꓡꓳ ꓒꓱ ꓗꓪ (7) ꓠꓬꓲ ꓬꓰ_ ꓡꓳ꓿ ꓪ ꓔꓲ ꓕꓵꓼ ꓪ ꓔꓯ ꓛꓳ ꓢꓲ꓾ ꓑ-ꓣꓳ-ꓔꓰ-ꓢꓶꓽ-ꓔꓯ ꓔꓬ ꓟ ꓡꓳ ꓒꓱꓻ_ ꓐꓰ ꓞꓳ ꓘꓹ ꓤ ꓗꓪ ꓛꓲ ꓡ ꓞꓳ ꓢꓰꓼ_ ꓡꓳ꓿ ꓞꓳ ꓐꓳꓺ꓾ ꓞꓳ ꓫꓸ꓾ ꓞꓳ ꓪꓴꓽ ꓤ ꓠꓱ꓾ ꓤ ꓟꓶ ꓤ_ ꓐꓰ ꓞꓳ ꓑ ꓤ ꓮ ꓙꓵꓽ 70ꓹ000 ꓣꓳꓺ ꓔꓯ ꓢꓰꓼ ꓪ ꓡꓰ_ ꓡꓳ꓿ 
	“ꓡ ꓞꓳ ꓢꓰꓼ_ ꓟ ꓓꓳꓽ ꓖꓳ ꓟ ꓔꓯ ꓣꓳ-ꓟ ꓘꓴ ꓜꓲ ꓞꓳ ꓑ ꓙ ꓗꓷ ꓕꓯ꓾ ꓘꓴ ꓜꓲ ꓞꓳ ꓧꓳꓽ ꓢꓴ ꓐꓴ ꓠꓬ ꓮꓽ ꓘꓶꓸ ꓗꓹ ꓛꓲꓽ_ ꓡꓳ꓿ ꓡ ꓞꓳ ꓢꓰꓼ_ ꓟ ꓓꓳꓽ ꓔꓯꓹ ꓖꓶ ꓡ ꓢꓴ ꓔꓯ ꓡꓳ-ꓣꓷꓠ ꓗꓪ ꓟ ꓘꓴ ꓜꓲ ꓞꓳ ꓙꓵꓽ ꓒ (CARDINAL OF LORRAINE) ꓡꓰ ꓒꓴ (1000) ꓡꓯ ꓫꓴ ꓖꓶ_ ꓡꓳ꓿ ꓢꓰꓥ-ꓰ-ꓙꓰ-ꓡꓳ (ST. ANGELO) ꓠꓬ ꓑꓳꓺ ꓓꓽ ꓟ ꓑꓳ ꓢꓲ ꓒꓵꓽ ꓗ ꓬꓰ_ ꓡꓳ꓿ ꓚꓳꓺ ꓡꓳꓼ ꓜꓳꓻ ꓥ ꓕ ꓑꓳ ꓗꓪ ꓟ ꓚꓳꓺ ꓡꓳꓼ ꓓꓶꓽ_ ꓡꓳ꓿ ꓡꓳꓸ ꓐꓲꓻ ꓓꓴ ꓮꓸ ꓔꓳꓸ ꓢꓶꓽ ꓐꓶꓺ ꓔꓬ ꓠꓬꓲ꓾ ꓢ ꓘꓪ ꓠꓬ ꓟꓳꓼ ꓡꓳ_ ꓡꓰ ꓐꓰ ꓡꓬꓸ ꓔꓬ_ ꓡꓳ꓿ ꓖꓷ-ꓤꓶ-ꓖꓳ-ꓤꓶꓻ (13) (GREGORY XIII) ꓠꓬ ꓘꓴ ꓜꓲ ꓞꓳ ꓪꓴꓸ ꓓꓵ ꓣꓱꓽ ꓢꓴ ꓐꓴ_ ꓐꓰ ꓕꓲ ꓪꓺꓼ ꓕꓲ-ꓓꓲ-ꓯ-ꓟ ꓧꓪꓹ ꓐꓯ ꓘꓶꓽ ꓐꓵꓻ ꓔꓬ ꓟ (ꓠꓬꓰꓹ ꓔꓬ ꓟ) ꓡꓳ-ꓣꓷꓠ ꓘꓴ ꓜꓲ ꓞꓳ ꓙꓵꓽ ꓒ ꓔꓬ ꓖꓴ ꓢꓰꓥ-ꓡꓴ-ꓪꓰ-ꓢꓶꓽ ꓪ ꓘꓴ ꓦꓲ ꓗꓪ ꓙꓰ_ ꓡꓳ꓿ ꓞꓳ ꓜꓴ ꓞꓳ ꓟꓯꓼ ꓔꓯ ꓢꓰꓼ_ ꓟ ꓑꓮꓲ ꓔꓯ ꓝꓲ ꓟꓶ ꓓꓴ ꓧꓳꓻ ꓒꓬꓸ ꓜꓲꓽ ꓒꓬꓸ ꓓꓶꓽ_ ꓡꓳ꓿ ꓢꓲ ꓫꓬ_ ꓟ ꓒꓳꓹ ꓒꓶꓽ ꓠꓬ ꓞꓳ ꓤ ꓢꓰꓼ ꓓꓳꓽ ꓔꓯ ꓑ ꓙ ꓗꓷ ꓕꓯ꓾  ꓪꓴ-ꓢ ꓔꓯ ꓫꓱꓸ ꓖꓶ ꓠꓹ ꓟ ꓐꓱ ꓶ ꓢꓰꓥ-ꓡꓴ-ꓪꓰ-ꓢꓶꓽ ꓪ ꓘꓴ ꓦꓲ ꓗꓪ ꓙꓰ_ ꓟ ꓦꓬ ꓠꓬꓲ ꓖꓳ ꓕꓲ ꓠꓬꓲ ꓠꓬ꓾ ꓗꓹ ꓛꓲ_ ꓟ ꓦꓬ ꓠꓬꓲ ꓕꓲ ꓠꓬꓲ ꓥ ꓡꓳ꓾ ꓐꓰ꓾ ꓔꓷꓼ-ꓗꓴꓷꓼ ꓞꓳ ꓫꓵꓽ ꓘꓴ ꓜꓲ ꓞꓳ ꓧꓳꓽ ꓢꓴ ꓕꓲ ꓣꓳ ꓡꓰ ꓐꓯ_ ꓡꓳ꓿
	ꓢꓰꓥ-ꓐ-ꓕꓳ-ꓡꓱ-ꓟꓲ ꓡ ꓞꓳ ꓢꓰꓼ ꓑꓮꓲ ꓒꓬꓱꓼ ꓡ ꓠꓹ ꓟ ꓢꓯꓼ ꓖꓶ ꓢꓴ ꓦꓻ ꓖꓳ ꓕꓲ ꓟ ꓔꓯ ꓠꓬ꓾ ꓒꓳꓹ ꓔꓳꓹ_ ꓟ ꓟꓬꓱꓽ ꓗꓪ ꓥ_ ꓟꓲ ꓡꓳꓸ ꓟꓳ ꓓ_ ꓡꓳ꓿ ꓙꓲ-ꓢꓴ ꓔꓯ ꓠꓬ ꓮ ꓣꓳ ꓙꓲꓻ ꓘꓳꓹ ꓢꓴ ꓕꓲ ꓣꓳ_ ꓡꓰ ꓐꓰ ꓐꓯ ꓒꓬꓱꓺ ꓢꓲ꓾ “ꓠꓲꓹ ꓒꓳꓹ ꓠꓲꓹ ꓙꓬ ꓟ ꓖꓳ ꓕꓲ ꓣꓳ ꓔꓯ ꓓꓶꓽ ꓡꓯ꓾” ꓐꓰ ꓘꓴ_ ꓡꓳ꓿ ꓬꓲ ꓪ ꓐꓯ ꓠꓲꓹ ꓫꓵ_ ꓟ ꓠꓬ꓾ ꓪꓴ-ꓢ ꓔꓯ ꓟꓽ ꓒꓵꓽ ꓟꓽ ꓚꓬ ꓬꓰ ꓢꓴ ꓙꓲ-ꓢꓴ_ ꓐꓰ ꓥꓶꓺ_ ꓟ ꓟꓬꓱꓽ ꓠꓬ ꓥꓳꓺ ꓡꓯ ꓘꓳ ꓞꓹ_ ꓡꓳ꓾ ꓐꓯ_ ꓟ ꓥ ꓡꓳ꓿ ꓕꓱ ꓟꓬ ꓫꓵꓽ ꓮ ꓙꓵꓽ ꓗꓪ ꓬꓲ ꓪ ꓠꓬ ꓢ-ꓓꓯ ꓔꓯ ꓪꓴ ꓓꓵ ꓕꓱꓼ ꓢꓲ꓾ ꓢꓲ ꓫꓬ ꓢꓲ ꓠꓵꓻ ꓠꓲꓹ ꓐꓳꓺ ꓞꓹ_ ꓟ ꓙꓲ-ꓢꓴ ꓔꓯ ꓡꓯ ꓐꓳ ꓔꓶ ꓓꓴ ꓗꓪ ꓕꓯꓼ ꓔꓬ ꓟ ꓥ ꓡꓳ꓿
	“ꓫꓵꓻ ꓓꓴꓽ ꓗꓪ ꓐꓰ ꓓꓯꓺ ꓡ_ ꓟ ꓓꓴꓽ ꓪꓴ ꓠꓬ꓾ ꓬꓲ ꓪ_ ꓐꓰ ꓟꓯꓼ ꓬꓰ ꓢꓲ꓾ ꓬꓲ ꓪ ꓔꓯ ꓧꓪꓸ ꓡꓰ ꓢꓲ ꓠꓬꓲ꓾ ꓬꓲ ꓪ ꓔꓯ ꓢꓰꓼ ꓗꓷ_ ꓥꓳ꓿” ꓟꓳ 11ꓽ7꓿ ꓒꓳꓹ ꓔꓳꓹ_ ꓟ ꓦꓬ ꓠꓬꓲ ꓗꓪ ꓔꓷꓼ-ꓗꓴꓷꓼ ꓔꓯ ꓙꓵꓽ ꓢꓴ꓾ ꓪꓴ-ꓢ  ꓟꓽ ꓙꓳ꓾ ꓐꓰ ꓘꓳ ꓣꓴ ꓢꓴ ꓐꓴ ꓠꓬ꓾ ꓪꓴ-ꓢ_ ꓐꓰ ꓪꓴ-ꓢ ꓐꓯ ꓘꓶꓽ ꓔꓯ ꓖꓳ ꓡꓱ ꓐꓰ ꓟꓯꓼ ꓬꓰ_ ꓡꓳ꓿ ꓗꓴꓷꓼ ꓙꓵꓽ ꓢꓴ ꓐꓴ ꓡꓰ ꓪꓴ-ꓢ ꓔꓯ ꓪꓴꓸ ꓓꓵ ꓕꓱꓼ ꓚꓱꓹ ꓔꓯ ꓒꓬꓹ ꓩꓴ ꓗꓷ ꓢꓲ꓾ (10) ꓠꓬꓲ ꓕꓲ ꓠꓬꓲ ꓔꓯ ꓗꓹ ꓛꓲ_ ꓟ ꓦꓬ ꓠꓬꓲ ꓚꓬꓹ_ ꓡꓳ꓿ ꓖꓳ ꓓꓱ ꓔꓲꓹ_ ꓟ_ ꓐꓰ ꓘꓶ ꓫꓵꓽ ꓜꓲꓼ ꓓꓴ ꓔꓯ ꓗꓽ ꓗꓷ_ ꓡꓳ꓿ ꓫꓵꓻ_ ꓟ ꓠꓬ ꓕꓲ ꓞꓲꓼ ꓕꓲ ꓑ ꓬꓲꓼ ꓟꓶ ꓡꓰ_ ꓟ ꓥ ꓡꓳ꓾ ꓐꓰ ꓕꓳ ꓶ ꓐꓳ ꓢꓲ꓾ ꓡꓱ ꓜꓴ ꓗꓪ ꓥꓳꓸ ꓔ_ ꓡꓳ꓿
	ꓩꓴ ꓗꓷ ꓟꓶ_ ꓟ ꓐꓱ ꓶ_ ꓐꓰ ꓗꓴꓷꓼ ꓐꓱ ꓶ ꓪ ꓘꓴ ꓜꓲꓼ ꓓꓴ ꓬꓰ_ ꓟ_ ꓡꓰꓽ ꓟꓽ ꓥ ꓠꓬ꓾ ꓠꓱ ꓐꓯ ꓪꓴꓸ ꓓꓵ ꓕꓱꓼ ꓜꓲꓼ ꓓꓴ ꓮ ꓙꓵꓽ ꓔꓯ ꓗꓽ ꓔ_ ꓡꓳ꓿ ꓬꓲ ꓪ ꓡꓰ ꓢꓲꓺ ꓔ ꓟ ꓑ-ꓡꓲ-ꓢꓶꓽ ꓘꓴ ꓜꓲ ꓞꓳ ꓪꓴꓸ ꓓꓵ ꓣꓱꓽ ꓢꓴ ꓕꓲ ꓣꓳ ꓔꓯ ꓘꓴꓻ ꓓꓳ ꓡ ꓢꓲ꓾ ꓬꓲ ꓚꓲ ꓛꓬ ꓮꓽ ꓟꓬꓹ ꓘꓳꓼ ꓟꓸ ꓖꓶ ꓩꓴ ꓡ_ ꓟ ꓙꓵꓻ ꓚꓱꓹ ꓠꓬ꓾ ꓘꓴ ꓜꓲ ꓞꓳ ꓧꓳꓽ ꓢꓴ ꓐꓴ ꓡꓰ ꓚꓰꓼ ꓔ ꓟ ꓕꓲ ꓫꓵꓽ ꓥ ꓢꓲ ꓠꓬꓲ꓾ ꓚꓺ ꓟꓲ ꓗꓪ ꓥ_ ꓟꓲ꓾ ꓢꓲ ꓫꓬ ꓕꓳ ꓶ ꓗꓪ ꓥ_ ꓟꓲ ꓬꓲ ꓚꓰꓺ ꓟꓽ ꓙꓳ ꓟ ꓥ ꓡꓳ꓾ ꓐꓰ꓾ ꓑ ꓫꓬ ꓟꓲ ꓙꓬ ꓗꓪ ꓪ ꓔꓲ ꓡꓰ ꓟꓽ ꓓ ꓟꓽ ꓞ ꓐꓯ ꓟꓳꓸ ꓖꓶ ꓝꓲ_ ꓡꓳ꓿
	“ꓟꓲ ꓠꓯ ꓗꓪ ꓔꓬ ꓢꓴ ꓐꓴ ꓠꓬ꓾ ꓬꓲ ꓪ ꓑꓶ ꓓꓴ ꓗꓹ ꓛꓲ ꓠꓬꓲ ꓡꓯ ꓫꓴ ꓖꓶ ꓡꓯꓼ ꓘꓳ_ ꓥꓳ꓿ ꓮ ꓡꓲꓳ ꓐꓯ ꓠꓬ ꓟꓷ ꓠꓷ ꓝ ꓢꓴ ꓕꓱ ꓠꓬꓲ ꓣꓳ ꓡꓰ ꓟꓲ ꓠꓯ ꓗꓪ ꓔꓬ ꓢꓴ ꓔꓯ ꓫ ꓙꓵ ꓝꓲ_ ꓡꓳ꓿” ꓟꓳ 11ꓽ10꓿ ꓪꓴ-ꓢ ꓔꓯ ꓟꓽ ꓒꓵꓽ ꓟꓽ ꓚꓬ ꓬꓰ_ ꓟ ꓔꓷꓼ-ꓗꓴꓷꓼ ꓠꓬ ꓪꓴ-ꓢ ꓬꓲ ꓢꓷ ꓙ ꓟꓳ ꓙ ꓢꓴ ꓠꓬꓲꓽ ꓣꓳ ꓡꓰ ꓟꓸ ꓖꓶ_ ꓟ ꓟꓸ ꓘꓶꓽ ꓔꓯ ꓟꓽ ꓠꓺ ꓡꓳꓸ ꓢꓲ꓾ ꓬꓲ ꓪ ꓔꓯ ꓢꓰꓼ ꓗꓷ ꓠꓬꓲ꓾ ꓔꓱꓹ ꓚꓵꓺ_ ꓟ ꓪꓴ-ꓢ ꓐꓯ ꓘꓶꓽ ꓠꓬ ꓔꓷꓼ-ꓗꓴꓷꓼ ꓙ ꓖꓴ ꓙ ꓐꓽ ꓗꓪ ꓫꓵꓻ ꓢꓲ꓾ ꓓꓳꓽ ꓞꓹ_ ꓡꓳ꓿ ꓖꓳ ꓟ ꓑꓶ ꓓꓴ ꓙꓵꓽ ꓗꓺ ꓔꓯ ꓠꓲꓹ ꓜꓳ ꓢꓴ ꓐꓴ ꓠꓬ꓾ ꓗꓹ ꓛꓲ ꓔꓬ_ ꓡꓳ꓿ ꓕꓱ ꓡꓱ ꓐꓰ ꓟꓯꓼ ꓜꓴ ꓐꓴ ꓬꓰ-ꓧꓳ-ꓧꓪ ꓔꓯ ꓞꓳ ꓜꓴ ꓞꓳ ꓟꓯꓼ ꓒꓬꓱꓽ ꓕꓯ ꓗꓪ ꓟꓽ ꓒꓵꓽ ꓟꓽ ꓚꓬ ꓬꓰ_ ꓡꓳ꓿ (ꓖꓪ 73ꓽ11)ꓸ

ꓪꓴ-ꓢ ꓔꓯ ꓟꓽ ꓒꓵꓽ ꓟꓽ ꓚꓬ ꓬꓰ_ ꓗꓪ ꓛꓲ ꓠꓲꓹ ꓪꓴꓽ_ ꓟ

	ꓘꓴ ꓜꓲ ꓞꓳ ꓜꓴꓻ ꓫꓵꓼ ꓕꓲ ꓜꓴꓻ ꓗꓪ ꓟ ꓪꓴꓸ ꓓꓵ ꓣꓱꓽ ꓢꓴ ꓕꓲ ꓣꓳ ꓡꓰ꓾ “ꓪꓴ-ꓢꓻꓳ꓾ ꓠꓴ ꓠꓬ ꓚꓵꓺ ꓚꓵꓺ ꓙꓳ ꓔꓬ ꓐꓭ ꓕꓯ꓾ ꓠꓴ ꓟꓬꓱꓺ ꓔꓯ ꓟꓽ ꓒꓵꓽ ꓟꓽ ꓚꓬ ꓬꓰ ꓢꓴ ꓐꓴ ꓔꓯ ꓪ ꓛꓴꓽ ꓚꓱꓹ ꓖꓶ ꓟꓴꓽ꓿ ꓥꓪ ꓠꓬ ꓠꓴ ꓔꓯ ꓒꓴ ꓒꓴ ꓡꓯꓽ ꓡꓯꓽ ꓒꓳꓹ ꓔꓳꓹ_ ꓥꓳ꓿ ꓠꓴ ꓠꓬ ꓮꓸ ꓫꓵꓽ_ ꓟꓲ ꓟꓽ ꓬꓰ ꓒꓳꓹ ꓖꓶ ꓡ꓿ ꓕꓱ ꓡꓱ ꓥ ꓕꓯ ꓠꓽ꓾ ꓠꓴ ꓚꓵꓺ ꓚꓵꓺ ꓙꓳ ꓔꓬ ꓡꓳ꓾ ꓐꓯ_ ꓟ ꓔꓯ ꓮꓽ ꓟ ꓡꓰ ꓙꓵꓻ ꓐ ꓡ ꓢꓰꓽ꓿ ꓬꓰ-ꓧꓳ-ꓧꓪ ꓠꓬ ꓮꓽ ꓟ ꓥ ꓠꓬꓲ꓾ ꓥꓪ ꓠꓬ ꓬꓲ ꓐꓯ ꓘꓶ ꓔꓯ ꓠꓺ ꓠꓹ ꓠꓯ_ ꓡ? ꓐꓰ꓾ ꓩ-ꓣꓳ ꓪ ꓔꓲ ꓡꓰ ꓐꓯ_ ꓟ ꓐꓯ ꓘꓶ ꓔꓯ ꓠꓴ ꓮ ꓡꓲ ꓒꓳꓹ ꓖꓶ_ ꓥꓳ ꓪ?” ꓐꓰ꓾ ꓟꓽ ꓒꓵꓽ ꓟꓽ ꓚꓬ ꓐꓯ_ ꓡꓳ꓿
	“ꓞꓳ ꓙꓲꓽ ꓬꓲ ꓠꓲꓹ ꓟ ꓠꓯꓸꓼ ꓗꓪ꓾ ꓪꓴ-ꓢ ꓟꓽ ꓙꓳ꓾ ꓐꓰ꓾ ꓐꓯ_ ꓡꓳ꓿ ꓬꓲ ꓪ ꓠꓽ ꓛꓵꓽ ꓡꓰꓳ꓿” “ꓮ ꓡꓲꓳ ꓐꓯ ꓠꓬ ꓬꓲ ꓪ ꓙꓲꓽ_ ꓟ ꓠꓬ꓾ ꓖꓳꓻ ꓠꓬꓲꓽ ꓣꓳ_ ꓡꓰ ꓐꓰ꓾ ꓮꓽ ꓙꓵꓽ ꓢꓴ ꓟꓲ ꓙꓬ ꓗꓪ ꓟꓳꓻ ꓞꓹ_ ꓟ ꓒꓬꓱꓼ ꓡ_ ꓥꓳ꓿” ꓖꓪ 14ꓽ1ꓼ 2 ꓕꓲ 3ꓽ9꓿ ꓔꓷꓼ-ꓗꓴꓷꓼ ꓠꓬ ꓢꓯꓸ ꓔꓬ ꓟ ꓪꓴ-ꓢ ꓔꓯ ꓡꓳ ꓩꓴ ꓗꓷ ꓗꓸ ꓠꓯ ꓟꓽ ꓟꓶ ꓫꓵ ꓕꓯ꓾ ꓠꓲꓹ ꓒꓳꓹ ꓠꓲꓹ ꓙꓬ ꓟ ꓢꓲꓺ ꓟ ꓐꓬꓱꓽ ꓔꓯ ꓪꓴꓸ ꓓꓵ ꓕꓱꓼ ꓙꓰ_ ꓡꓳ꓿ “ꓦꓬ ꓠꓬꓲ ꓕꓱ ꓟ ꓗꓪ ꓣꓱꓽ ꓬꓰ_ ꓟ ꓑꓮꓲ ꓠꓬ꓾ ꓮ ꓓꓲ ꓙꓲꓽ_ ꓟ_ ꓐꓰ ꓪꓴ-ꓢ ꓔꓯ ꓟꓽ ꓒꓵꓽ ꓟ ꓟꓳꓸ ꓖꓶ ꓓꓳ ꓡ_ ꓡꓳ꓿” ꓜꓲꓼ ꓦꓲ ꓗ ꓘꓶꓽ ꓠꓬ ꓒꓴꓻ ꓔ_ ꓡꓳ꓿ ꓜꓲꓼ ꓓꓴ ꓗꓪ ꓛꓲ ꓡ ꓢꓴ ꓠꓬ ꓬꓲ ꓪ ꓡꓰ ꓪꓴꓸ ꓓꓵ ꓕꓱꓼ ꓠꓹ ꓐꓱ ꓶ ꓢꓽ ꓔ ꓟ ꓢꓲꓺ ꓟ ꓐꓬꓱꓽ ꓔꓯ ꓔꓯꓹ ꓓꓵꓽ ꓡ_ ꓡꓳ꓿ ꓢꓲꓺ ꓟ ꓐꓬꓱꓽ ꓖꓳ ꓟ ꓠꓬ ꓤꓲ-ꓜ (ꓚꓴꓽ ꓬꓲꓹ ꓓꓵꓽ ꓙ ꓗꓴꓸ ꓟ) ꓐꓯ_ ꓟ ꓥ ꓢꓲ꓾ ꓬꓲ ꓒꓬꓱꓽ ꓟꓬ ꓔꓯ ꓠꓬ ꓑꓲꓸ ꓔ_ ꓡꓳ꓿ ꓖꓳ ꓕꓯ ꓬꓲ ꓪ ꓠꓬ ꓩꓴ ꓗꓷ ꓟꓶ_ ꓟ ꓐꓱ ꓶ ꓫꓱꓸ ꓖꓶ ꓟꓴ ꓖꓪ ꓖꓪꓺ_ ꓡꓳ꓿ ꓖꓳ ꓗ ꓠꓯ꓾ ꓢꓲꓺ ꓟ ꓬꓲ ꓒꓬꓱꓽ ꓟꓬ ꓔꓯ ꓑꓲꓸ ꓔ_ ꓟ ꓑꓲꓸ ꓛꓺ ꓥꓸ ꓩꓴ ꓗꓷ ꓢꓲ꓾ ꓢꓽ ꓡ ꓙꓵꓽ ꓒ ꓕꓲꓸꓼ ꓗꓪ ꓗꓶ ꓔ_ ꓡꓳ꓿

ꓤꓲ-ꓜ (ꓚꓴꓽ ꓬꓲꓹ ꓓꓵꓽ ꓙ ꓗꓴꓸ ꓟ) ꓢꓲꓺ ꓟꓺ (GODDESS OR REASON)

	ꓚꓲ ꓛꓬ ꓠꓬ ꓒꓳꓹ ꓔꓳꓹ_ ꓢꓴ ꓗꓳ ꓡꓳ ꓗꓪ ꓕꓲꓽ ꓡꓰꓹꓼ ꓙꓵꓽ ꓪ ꓙꓳ ꓢꓴ ꓥ ꓡꓳ꓾ ꓐꓯ_ ꓟ ꓔꓯ ꓟꓳꓸ ꓖꓶ ꓠꓲꓹ ꓫꓵ ꓢꓴ ꓠꓬ꓾ ꓖꓼ ꓑꓳꓸ ꓐꓳ ꓔ ꓟ ꓚꓱꓹ ꓔꓯ ꓟꓽ ꓫꓱꓸ ꓫꓱꓸ꓾ ꓬꓲ ꓔꓱꓺ ꓬꓲ ꓕꓲ ꓚꓱꓹ ꓗꓪ ꓐꓰ ꓢꓲꓺ ꓟꓺ ꓖꓳ ꓟ ꓔꓯ ꓪꓴꓸ ꓓꓵ ꓕꓱꓼ_ ꓡꓳ꓿
	ꓢꓲꓺ ꓟꓺ ꓐꓬꓱꓽ ꓖꓳ ꓟ ꓔꓯ ꓜꓲꓼ ꓦꓲ ꓗꓪ ꓔꓯꓹ ꓓꓵꓽ ꓡ_ ꓕꓯ꓾ ꓟꓸ ꓟꓲ ꓚꓺ ꓢꓴ ꓡꓰ ꓢꓲꓺ ꓟꓺ ꓐꓬꓱꓽ ꓖꓳ ꓟ ꓔꓯ ꓡꓯ ꓒꓯꓹ ꓡꓰ ꓮꓽ ꓟꓴꓸ ꓟꓴ ꓛꓵꓽ ꓔꓴꓺ ꓗꓷ ꓢꓲ꓾ ꓢꓲꓺ ꓤ ꓐꓴ ꓔꓯ ꓟꓳꓸ ꓒꓳꓹ ꓢꓲ ꓠꓬꓲ꓾ “ꓫꓵꓻ ꓠ ꓗꓹ ꓢꓴ ꓐꓴꓳ꓾ ꓟꓽ ꓪꓽ ꓠꓬꓲ ꓟ ꓪꓴ-ꓢ ꓔꓯ ꓕꓽ ꓙꓳꓺ꓿ ꓠꓴ ꓪꓽ ꓙꓳꓺ_ ꓠꓬꓲ ꓦ ꓡꓱ ꓔꓬ ꓟ_ ꓡꓰꓽ ꓥ ꓡꓳ꓿ ꓮ ꓟꓶ ꓗꓪ ꓐꓰ ꓪꓴꓸ ꓔꓴ ꓢꓲ ꓤꓲ-ꓜꓮꓠ ꓢꓲꓺ ꓟꓺ ꓔꓯ_ ꓡꓰꓽ ꓠꓴ ꓪ ꓘꓳ ꓣꓴ꓿ ꓗꓴꓺ ꓒꓬꓱꓽ ꓙꓳ_ ꓟ ꓢꓲꓺ ꓐꓬꓱꓽ ꓕꓱ ꓟ ꓥꓪ ꓠꓴꓻ ꓪ ꓔꓯ ꓖꓶ_ ꓡꓯ ꓙꓱ ꓖꓶ_ ꓥꓳ꓿ ꓢꓲꓺ ꓐꓬꓱꓽ ꓒꓬꓱꓽ ꓕꓯ ꓗꓪ ꓔꓲꓺ ꓖꓶ ꓡꓯ꓾” ꓐꓰ ꓐꓯ_ ꓡꓳ꓿
	“ꓢꓲꓺ  ꓟ ꓐꓬꓱꓽ ꓖꓳ ꓟ ꓔꓯ ꓢꓽ ꓡ ꓙꓵꓽ ꓡꓰ ꓢꓳꓸ ꓔ ꓢꓲ꓾ ꓐꓲꓻ ꓫꓬꓹ ꓔ ꓟ ꓮꓸ ꓟꓴꓽ ꓡꓱꓸ ꓗꓪ ꓗꓶ ꓗꓷ_ ꓡꓳ꓿ ꓪꓴ-ꓢ ꓠꓬꓲ ꓖꓴ ꓗꓪ ꓗꓶ ꓔ ꓠꓹ ꓟ꓾ ꓠꓳ-ꓔ-ꓓ-ꓟꓲ ꓪ ꓘꓴ ꓦꓲ (CATHEDRAL OF NOTRE DAME) ꓗꓪ ꓚꓰꓹ ꓙꓰ_ ꓡꓳ꓿ ꓖꓳ ꓡꓱ ꓢꓲ ꓢꓲꓺ ꓐꓬꓱꓽ ꓖꓳ ꓟ ꓔꓯ ꓢꓲ ꓫꓬ ꓦꓲ ꓗꓪ ꓟ ꓔꓲꓺ ꓖꓴ ꓗꓪ ꓲ' ꓔ ꓢꓲ ꓠꓬꓲ꓾ ꓜꓲꓼ ꓡ ꓢꓴ ꓔꓯ ꓔꓲꓺ ꓖꓶ ꓝꓲ_ ꓡꓳ꓿ ꓪꓴ-ꓢ ꓟꓽ ꓙꓳ ꓟ ꓙꓵꓻ ꓚꓱꓹ ꓡꓰ ꓔꓷꓼ-ꓗꓴꓷꓼ ꓔꓯ ꓐꓬꓺ ꓡꓰ ꓛꓵꓽ ꓡꓰ ꓝꓲ_ ꓟ ꓟꓬꓱꓽ ꓗꓪ ꓬꓲ ꓚꓰꓺ ꓔꓶꓺ ꓢꓴ ꓠꓬ꓾ ꓒꓳꓹ ꓒꓶꓽ ꓥ ꓡꓳ꓿ ꓒꓳꓹ ꓔꓳꓹ_ ꓟ ꓕꓱ ꓟ ꓔꓯ ꓖꓴꓺ ꓢꓲ ꓕꓳ ꓶ ꓐꓳ ꓒ ꓐꓴ ꓡꓰ꓾ “ꓪ ꓔꓲ_ ꓐꓰ ꓘꓴ ꓜꓲ ꓞꓳ ꓕꓯ ꓢꓲ ꓗꓪ ꓶꓻ ꓙꓳ_ ꓡꓳ꓾ ꓐꓯ_ ꓡꓳ꓿ ꓒꓳꓹ ꓒꓶ ꓡꓰ ꓪ ꓔꓲ ꓔꓯ ꓡꓵꓹ ꓔꓴ ꓖꓶ ꓢꓲ꓾ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓢꓴ ꓠꓬ ꓪ ꓔꓲ ꓙꓵꓽ ꓪ ꓔꓯ ꓦꓴꓺ ꓢꓴ_ ꓐꓰ ꓗꓴꓷꓼ ꓔꓯ ꓢꓴꓺ ꓔꓴ ꓡ ꓝꓲ ꓢꓴ ꓥ ꓡꓳ꓾ ꓐꓯ_ ꓡꓳ꓿ ꓖꓳ ꓡꓱ ꓠꓬꓲ ꓪ ꓔꓲ ꓥ_ ꓟꓲ ꓒꓳꓹ ꓒꓶꓽ ꓐꓯ ꓘꓶ ꓔꓯ ꓓꓽ ꓔꓳꓹ ꓢꓲ꓾ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓢꓴ ꓔꓯ ꓢꓰꓼ_ ꓡꓳ꓿ ꓖꓳ ꓡꓱ ꓠꓬꓲ ꓔꓱꓹ ꓔꓱꓹꓼ ꓐꓯ_ ꓠꓬ꓾ ꓘꓴ ꓜꓲ ꓞꓳ ꓕꓯ ꓢꓲ ꓗꓪ ꓶꓻ ꓙꓳ_ ꓡꓳ꓿
	ꓶꓼ ꓓꓳꓽ ꓫꓱꓹ ꓓꓳ ꓔꓯ ꓘꓳ ꓣꓴ ꓢꓴ ꓥ ꓕ ꓑꓳ ꓠꓬ ꓠꓲꓹ ꓟ ꓗꓪ ꓧꓪꓸ ꓛꓲ ꓔꓬ_ ꓡꓳ꓿ ꓙꓲꓽ_ ꓟ ꓑꓶ ꓓꓴ ꓟꓽ ꓔꓱꓹ ꓟ ꓙꓵꓻ ꓚꓱꓹ ꓔꓯ ꓠꓬꓹ ꓔ ꓢꓴ ꓐꓴ ꓬꓲ ꓪ ꓚꓳꓺ ꓑ ꓒꓬꓱꓼ ꓡꓰ ꓝꓲ_ ꓟ ꓞꓳꓹ ꓚꓺ ꓔꓯ_ ꓐꓰ ꓬꓲ ꓪ ꓡꓵꓸ ꓓꓳꓺ ꓙꓰ_ ꓡꓳ꓿ ꓪ ꓔꓲ ꓠꓬ ꓫꓵꓽ ꓪꓴ ꓕꓱ ꓟ ꓔꓯ ꓡꓳꓸ ꓟꓳ ꓡꓰ ꓕꓯ꓾ ꓪ ꓔꓲ ꓬꓲ ꓙꓵꓽ ꓪ ꓞꓰꓻ ꓡꓰ ꓟ ꓔꓯ ꓗꓳ ꓚꓱꓺ ꓔꓴ ꓡ_ ꓡꓳ꓿
	ꓣꓳ-ꓟ ꓘꓴ ꓜꓲ ꓞꓳ ꓠꓬ ꓬꓲ ꓪ ꓔꓯ_ ꓐꓰ ꓧꓹ ꓙꓰ ꓢꓴ ꓔꓯ ꓘꓶꓻ ꓙꓵꓻ ꓠꓹ ꓟ ꓟꓽ ꓡꓯꓽ ꓔꓬ꓿ 1525 ꓘꓳꓼ ꓗꓪ ꓒꓳꓹ ꓒꓶꓽ ꓪꓴꓸ ꓓꓵ ꓣꓱꓽ ꓢꓴ ꓡꓰ ꓗꓴꓷꓼ ꓙꓵꓽ ꓢꓴ ꓔꓯ ꓕꓱ ꓡꓱ ꓐꓯ ꓖꓶ_ ꓡꓳ꓿ “ꓑ-ꓣꓳ-ꓔꓰ-ꓢꓶꓽ-ꓔꓯ ꓙꓵꓻ ꓚꓱꓹ ꓕꓱ ꓟ ꓠꓬ꓾ ꓦ ꓡꓱ ꓚꓱꓹ ꓔꓯ ꓐꓬꓺ ꓡꓰ ꓝꓲ_ ꓟ_ ꓡꓰꓽ ꓟꓽ ꓞꓲ꓾ ꓗꓴꓷꓼ ꓙꓵꓽ ꓪ_ ꓐꓰ ꓗꓴꓷꓼ ꓢꓲ ꓡꓲ ꓚꓱꓹ ꓔꓯ ꓥ_ ꓟꓲ ꓠꓻ ꓡꓰ ꓝꓲ_ ꓡꓳ꓿ ꓖꓳ ꓡꓱ ꓠꓬꓲ ꓑ-ꓣꓳ-ꓔꓰ-ꓢꓶꓽ-ꓔꓯ ꓕꓱ ꓕꓲ ꓜꓴ ꓠꓬ ꓦ ꓡꓱ ꓚꓱꓹ ꓔꓯ ꓢꓴꓺ ꓔꓴ ꓡ ꓝꓲ_ ꓟ_ ꓡꓰꓽ ꓟꓽ ꓞꓲ꓾ ꓗꓴꓷꓼ ꓢꓲꓺ ꓡꓲ ꓚꓱꓹ ꓔꓯ ꓠꓻ ꓡꓰ ꓝꓲ_ ꓐꓰ ꓬꓰ ꓔꓬ_ ꓡꓳ꓿ ꓔꓲꓺ ꓖꓴ ꓐꓱ ꓶ ꓙꓲꓻ ꓣꓴꓽ ꓓꓴ ꓙꓳ_ ꓟ_ ꓡꓰ ꓐꓰ꓾ ꓪ ꓔꓲꓸ ꓙꓵꓽ ꓠꓬꓲꓸ ꓕꓲꓺ ꓐꓱ ꓶ ꓥ_ ꓟꓲ ꓙꓲꓻ ꓣꓴꓽ ꓓꓴ ꓙꓳ_ ꓡꓳ꓿” ꓕꓱ ꓡꓱ ꓐꓯ ꓖꓶ ꓗꓷ ꓟ ꓗꓪ ꓐꓰ ꓣꓳ-ꓟ ꓘꓴ ꓜꓲ ꓞꓳ ꓠꓬ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓢꓴ ꓔꓯ ꓔꓳꓹ ꓠꓹ ꓟ ꓐꓱ ꓶ ꓕꓲ ꓗꓴꓷꓼ ꓡꓱꓸꓼ ꓔꓯ ꓡꓵꓹ ꓔꓴ ꓖꓶ_ ꓟ ꓟꓬꓱꓽ ꓬꓰ ꓧꓪꓸ ꓡꓰ_ ꓡꓳ꓿
	ꓢꓲ ꓫꓬ ꓕꓳ ꓶ ꓠꓬ ꓞꓳ ꓤ ꓠꓲꓹ ꓟ ꓠꓯꓸꓼ ꓗꓪ꓾ ꓙꓲ ꓫꓬ_ ꓟ꓾ ꓚꓲ ꓛꓬ ꓔꓯ ꓙꓵꓽ ꓘꓴ_ ꓟ_ ꓐꓰ꓾ ꓔꓱꓹ ꓚꓵꓺ_ ꓟ ꓗ ꓫꓵꓺ ꓬꓲꓸ ꓫꓵꓸ ꓫꓵꓸ ꓖꓶ ꓔꓬ ꓠꓬꓲ꓾ ꓢꓲ ꓫꓬ ꓕꓳ ꓶ ꓠꓬ ꓗꓴꓷꓼ ꓪꓴꓽ ꓡ ꓟꓴ ꓡ ꓚꓱꓹ_ ꓐꓰ ꓢꓲꓺ ꓡꓲ ꓚꓱꓹ ꓐꓱ ꓶ ꓦꓲꓻ ꓡꓯꓼ ꓡꓳꓺ ꓓꓰꓺ ꓥ ꓡꓳ꓿ “ꓙꓲ ꓫꓬ_ ꓟ ꓠꓬ ꓗꓴꓷꓼ ꓔꓯ ꓓꓳꓹ ꓟꓴ_ ꓡꓳ꓿” “ꓗꓴꓷꓼ ꓙꓵꓽ ꓠꓬꓲꓸ ꓕꓲꓺ ꓠꓽ ꓙꓲꓻ ꓫꓬ_ ꓟ ꓗꓪ ꓐꓰ ꓕꓶꓻ ꓡꓰ_ ꓡꓳ꓿” ꓙꓱ 14ꓽ34ꓼ 16ꓽ12ꓼ ꓢ 32ꓽ17꓿ ꓪꓴ-ꓢ ꓬꓲ ꓙꓵꓽ ꓗ ꓔꓯ ꓛꓳ ꓒꓵꓽ ꓢꓴ ꓐꓴ ꓠꓬ꓾ ꓗꓴꓷꓼ ꓙꓵꓽ ꓗꓺ ꓔꓯ ꓥ_ ꓟꓲ ꓛꓳꓻ ꓫꓱꓽ_ ꓡꓳ꓿ ꓔꓷꓼ-ꓗꓴꓷꓼ ꓠꓽ ꓢꓲ ꓫꓬ ꓕꓳ ꓶ ꓔꓯ ꓗꓽ ꓗꓷ_ ꓡꓳ꓿ ꓔꓱꓹ ꓚꓵꓺ_ ꓟ ꓐꓱ ꓶ ꓢꓯꓼ ꓟꓬ ꓔꓶꓺ ꓢꓴ ꓐꓴ ꓔꓯ ꓦꓬꓻ ꓘꓳꓼ ꓕꓲ ꓟ ꓡꓰ ꓕꓲ ꓟ ꓗꓪ ꓚꓳꓺ ꓑ ꓔꓯ ꓟ_ ꓡꓰ ꓐꓰ ꓬꓰ ꓖꓶ_ ꓡꓳ꓿ ꓡꓯ ꓐꓳ ꓔꓶ ꓓꓴ ꓗꓪ ꓕꓯꓼ ꓢꓰꓼ_ ꓡꓳ꓿ ꓟꓲ ꓠꓯ ꓠꓯꓸꓼ ꓗꓪ ꓟ ꓐꓱꓺ ꓓꓴꓽ ꓗꓪ ꓫꓵꓻ ꓝꓲ_ ꓡꓳ꓿ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓟꓬꓱꓽ ꓪꓴꓸ ꓔꓴ ꓗꓷ ꓗ ꓠꓯ (250) ꓘꓳꓼ ꓕꓯ ꓢꓲ_ ꓡꓰꓽ꓾ ꓡ ꓞꓳ ꓬꓲꓸ ꓔꓴꓺ ꓣꓳ ꓠꓬ ꓢꓲꓺ ꓡꓲ ꓟ ꓟꓵꓽ ꓗꓪ ꓛꓰꓹ ꓡꓲꓹ ꓙꓰ_ ꓡꓳ꓿
	“ꓘꓶ ꓙꓵꓻ ꓢꓴ ꓐꓴ ꓬꓲ ꓪ ꓙꓲꓽ_ ꓟ ꓟꓬꓱꓽ ꓑꓶ ꓓꓴ ꓛꓰꓹ ꓑꓬ ꓔꓬ ꓟ ꓶꓼ ꓓꓳꓽ ꓫꓱꓹ ꓓꓳꓽ ꓚꓺ ꓒꓬꓱꓺ ꓢꓴ ꓔꓯ ꓒꓬꓱꓽ ꓔꓳꓹ ꓟꓬ ꓔꓳꓹ ꓟꓳꓻ ꓗꓳꓸ ꓢꓴ ꓕꓲꓽ ꓜꓴ ꓠꓬ꓾ ꓕꓳ ꓶ ꓢꓷ ꓠꓲꓹ_ ꓐꓰ ꓮꓽ ꓚꓬꓼ (ꓙꓬꓼ) ꓢꓷꓸ ꓠꓲ_ ꓐꓰ ꓡꓯꓼ ꓟꓬꓱꓽ ꓢꓷ ꓠꓲꓹ_ ꓐꓰ ꓗꓺ ꓫꓵꓺ ꓢꓷ ꓠꓲꓹ ꓕꓱ ꓟꓬ ꓫꓵꓽ ꓔꓯꓹ ꓔ ꓢꓲ꓾ ꓕꓱ 300 ꓘꓳꓼ ꓠꓱꓸ ꓐꓯꓼ ꓗꓴꓷꓼ ꓗꓪ ꓫ ꓑꓬ ꓖꓴ ꓧꓪꓺ ꓙꓰ_ ꓡꓳ꓿ ꓬꓲ ꓪ ꓔꓯꓹ ꓡ ꓟ ꓢꓷ ꓠꓲꓹ ꓑꓶ ꓓꓴ ꓬꓲ ꓪ ꓫ ꓑꓬꓺ ꓔꓬ ꓟ ꓗꓴꓷꓼ ꓠꓬ ꓪꓴꓽ ꓡ ꓟꓴ ꓡ_ ꓡꓳ꓿ ꓔꓷꓼ-ꓗꓴꓷꓼ ꓠꓬ ꓖꓳ ꓡꓱ ꓫꓵꓽ ꓞꓳ ꓤ ꓔꓯ ꓫꓺ ꓒꓵꓽ ꓔ ꓕꓯ ꓠꓽ꓾ ꓮ ꓘꓶ ꓛꓲ ꓪꓴꓽ ꓡ ꓟꓴ ꓡ_ ꓟ ꓗꓴꓷꓼ ꓒꓬꓱꓼ ꓡ_ ꓥꓳ  ꓪ! ꓖꓳ ꓡꓱ ꓥ_ ꓟꓲ ꓔꓷꓼ-ꓗꓴꓷꓼ ꓠꓬ ꓙꓽ ꓠꓲꓹ ꓟꓬ ꓢꓶꓽ ꓔꓶꓺ ꓡꓰ ꓢꓲ꓾ ꓬꓲ ꓗꓴꓷꓼ ꓗꓪ ꓗꓺ ꓫꓵꓺ ꓙꓳ_ ꓟ ꓟꓸ ꓒ ꓟꓸ ꓟꓺ ꓐꓴ꓾ ꓘꓴ ꓜꓲ ꓞꓳ ꓗꓪ ꓟ ꓓꓻ ꓒ ꓐꓴ_ ꓐꓰ꓾ ꓪ ꓔꓲ ꓙꓵꓽ ꓠꓬꓲꓸ ꓕꓲꓺ ꓔꓯ ꓦ ꓡꓱ ꓐꓳ ꓐꓳ_ ꓐꓰ ꓔꓺ ꓙ ꓢꓴ ꓔꓯ ꓖꓼ ꓓꓳ ꓗꓷ_ ꓡꓳ꓿ ꓡꓳꓹ ꓬꓰ_ ꓕꓯ ꓗꓴꓷꓼ ꓠꓬ ꓐꓬꓺ ꓡꓰ ꓛꓵꓽ ꓡꓰ_ ꓡꓳ꓿ ꓙꓳꓺ ꓦꓲꓸ ꓓꓴ ꓙꓳ_ ꓟ ꓒꓳꓹ ꓔꓳꓹ_ ꓟ ꓔꓯ ꓬꓲ ꓪ ꓔꓳꓹ ꓜꓳꓽ ꓪ_ ꓡꓳ꓿

ꓒꓬꓱꓼ ꓡ ꓓꓻ_ ꓟ ꓫꓵꓽ ꓪꓴ

	ꓩꓴ-ꓖ-ꓠꓳ-ꓢꓶꓽ ꓐꓴ ꓛꓰꓹ ꓙꓰ ꓖꓴ ꓗ ꓠꓯ꓾ ꓔꓷꓼ-ꓗꓴꓷꓼ ꓠꓬ ꓮꓽ ꓟꓬꓹ ꓒꓳꓹ ꓗꓪ ꓞꓰꓻ ꓬꓯꓼ ꓙꓰ_ ꓡꓳ꓿ ꓖꓴꓽ ꓙꓴꓽ ꓚꓬ ꓢꓲꓸ ꓫꓬꓹ ꓔꓬꓹ ꓟ ꓡꓳ ꓒꓱ ꓓꓽ ꓟ ꓠꓬ ꓐꓬꓺ ꓡꓰ ꓖꓴ_ ꓡꓳ꓿ ꓒꓳꓹ ꓔꓳꓹ_ ꓟ ꓦꓬ ꓠꓬꓲ ꓬꓲꓸ ꓪꓴꓸ ꓕꓲꓽ ꓕꓳꓸ ꓗꓪ ꓮꓽ ꓡ ꓞꓳ ꓤ 200ꓹ000 ꓠꓬ ꓪ ꓔꓲ ꓡꓰ ꓔꓳꓹ ꓙ ꓬꓰ ꓙ ꓡ_ ꓟ ꓔꓯ ꓘꓳ ꓣꓴ ꓢꓲ ꓦꓬ ꓠꓬꓲ ꓗꓳꓸ ꓪ ꓡꓰ_ ꓡꓳ꓿ ꓜꓴ-ꓬꓲ-ꓢꓶꓽ ꓐꓴ_ ꓡꓰꓽ ꓟꓽ ꓥ ꓠꓬ ꓠꓱꓸ ꓐꓯ ꓮꓽ ꓟ_ ꓟꓲ ꓞꓳ ꓤ ꓕꓲꓸ ꓗꓪ ꓢꓯꓸ ꓔꓬ ꓟꓽ ꓐ ꓡ꓿
	ꓘꓴ ꓜꓲ ꓞꓳ ꓧꓳꓽ ꓪꓴꓸ ꓟꓴ ꓢꓴ꓾ ꓪ ꓔꓲ_ ꓐꓰ ꓙꓵꓽ ꓗꓺ ꓔꓶꓺ ꓒ ꓐꓴ ꓠꓬ꓾ ꓫꓵꓽ ꓪꓴ ꓑꓶ ꓓꓴ ꓓꓵꓽ ꓙ ꓮ' ꓡꓰꓳ꓿ ꓗꓴꓷꓼ ꓠꓬ ꓐꓬꓺ ꓡꓰ ꓔꓬ_ ꓡꓳ꓿ ꓶꓼ ꓓꓳꓽ ꓫꓱꓹ ꓓꓳꓽ ꓡꓰ ꓗꓴꓷꓼ ꓔꓯ ꓚꓬꓴꓹ ꓠꓹ ꓟ ꓚꓱꓹ ꓔꓯꓹ ꓖꓶ ꓡ_ ꓡꓳ꓿ ꓖꓳ ꓡꓱ ꓥ_ ꓟꓲ ꓣꓳ-ꓟ ꓙꓵꓽ ꓪ ꓠꓯꓸ ꓘꓪ ꓗꓪ ꓔꓬ ꓟ ꓖꓳ ꓕꓲ ꓧꓳꓽ ꓠꓬ꓾ ꓙꓲ-ꓢꓴ ꓡꓰ ꓟꓸ ꓖꓶ ꓔꓲ ꓬꓰ ꓟ꓾ ꓢꓴ ꓐꓱ ꓶ ꓚꓲ ꓛꓬ ꓔꓯ ꓔꓲꓺ ꓖꓶ ꓣꓱꓽ ꓙ_ ꓟ꓾ ꓢꓴ ꓐꓱ ꓶ ꓓꓵ ꓙ_ ꓟ_ ꓐꓰ ꓢꓴ ꓔꓯ ꓠꓵ ꓠꓲꓹ ꓟꓳꓸ ꓖꓶ_ ꓟ ꓕꓱ ꓟꓬ ꓫꓵꓽ ꓔꓯ ꓡꓯꓼ ꓟꓽ ꓛꓲ ꓗꓷ ꓡꓰꓳ꓿ ꓞꓳ ꓫ ꓔꓯ ꓠꓬꓲꓸ ꓜꓽ ꓔꓬ ꓟ ꓞꓳ ꓐꓳ ꓐꓴ ꓔꓯ ꓗꓽ ꓙ ꓢꓴ ꓟꓽ ꓙꓳ ꓟ_ ꓡꓰ ꓐꓰ꓾ ꓫ ꓙꓵꓻ  ꓟꓷꓼ ꓙꓵꓻ ꓔꓬ ꓟ ꓞꓳ ꓫ ꓐꓴ ꓔꓯ_ ꓟꓲ ꓚꓬꓴꓹ ꓙ ꓢꓴ ꓟꓽ ꓙꓳ꓿ ꓐꓳꓺ ꓡ ꓠꓲꓹ ꓫꓵ_ ꓟ_ ꓐꓰ ꓙꓵꓽ ꓪ ꓟꓶ ꓠꓲꓹ ꓫꓵ_ ꓟ ꓠꓲꓹ ꓟ ꓑꓶ ꓓꓴ꓾ ꓞꓳ ꓫ ꓐꓴ ꓔꓯ ꓠꓬꓲꓸ ꓤꓲꓺ_ ꓟ ꓠꓬ ꓦꓬꓻ ꓘꓳꓼ ꓮꓽ ꓟꓬꓹ ꓟꓶ ꓫꓵ ꓡꓰꓳ꓿ ꓞꓳ ꓫ ꓐꓴ ꓥ_ ꓟꓲ ꓞꓳ ꓐꓳ ꓐꓴ ꓔꓯ ꓠꓲꓹ ꓜꓳꓺ ꓔꓬ_ ꓡꓳ꓿ ꓫꓴꓺ ꓮꓽ ꓟꓬꓹ ꓗꓪ ꓔꓬ ꓟ ꓪꓽ ꓖꓼ ꓟꓬꓱꓽ ꓬꓰ ꓜꓽ ꓢꓴ ꓐꓴ ꓠꓬ꓾ ꓟꓲ ꓠꓯ (ꓡꓲ ꓟꓲ) ꓢꓲꓺ ꓒ ꓐꓴ ꓫꓱꓹ ꓤꓽ ꓠꓲꓹ ꓔꓯ ꓡꓳꓸ ꓢꓲ ꓢꓯꓸ ꓔꓬ ꓠꓬꓲ꓾ ꓟꓲ ꓠꓯ ꓢꓲꓺ ꓒ ꓐꓴ ꓬꓰ ꓝꓲ_ ꓟ ꓮꓽ ꓙꓵꓽ ꓔꓯ ꓬꓰ ꓠ ꓗ_ ꓡꓳ꓿  ꓔꓱꓺ ꓫꓵꓺ ꓕꓲ ꓙꓱꓻ_ ꓐꓰ ꓱꓺ ꓙꓱꓻ ꓗꓪ ꓞꓳ ꓙꓳ ꓔꓬ ꓢꓴ ꓐꓴ ꓠꓬ꓾ ꓙꓵꓽ ꓪ ꓙꓳ ꓢꓴ ꓐꓴ ꓡꓰ ꓮꓽ ꓘꓶꓸ ꓡꓲꓽ ꓠꓬꓲ ꓝꓲꓸ ꓫꓺ_ ꓟ ꓔꓯ ꓔꓳꓹ ꓜꓳꓽ ꓔꓬ_ ꓡꓳ꓿ “ꓡꓲ ꓟꓲ ꓣꓱꓽ ꓜꓽ ꓢꓴ_ ꓐꓰ ꓪꓽ ꓖꓼ ꓢꓴ ꓐꓴ ꓠꓬ꓾ ꓬꓲ ꓪ ꓔꓯ ꓘꓶꓻ ꓙꓵꓻ ꓔꓬ ꓢꓴ ꓐꓴ ꓡꓰ ꓖꓶꓽ ꓜꓽ ꓡ_ ꓟ ꓟꓬ ꓛꓲ ꓤ꓾ ꓟꓽ ꓡꓳꓼ ꓟꓽ ꓛꓲ ꓤ ꓜꓽ ꓪ_ ꓡꓳ꓿ ꓡꓲ ꓟꓲ ꓣꓱꓽ ꓢꓴ ꓐꓴ ꓠꓬ ꓠꓽ ꓔꓬ ꓙꓵꓹ ꓧꓪꓺ ꓟꓽ ꓟꓶ꓿ ꓕꓲ ꓠꓬꓲ ꓕꓲ ꓠꓬꓲ ꓟꓬꓱꓽ ꓬꓰ ꓠ ꓗ_ ꓡꓳ꓿ ꓪꓴꓽ ꓧꓶꓻ ꓟꓬꓽ ꓡꓰ ꓠꓬꓲ ꓮꓸ ꓔꓲꓸ ꓤ ꓱꓽ ꓠꓱꓽ ꓗꓷ ꓕꓯ꓾ ꓟꓬꓱꓽ ꓢꓲꓺ ꓒ ꓐꓴ ꓡꓰ ꓘꓶꓻ ꓙꓵꓻ_ ꓟ ꓔꓳꓹ ꓜꓳꓽ_ ꓡꓳ꓿ ꓐꓯ ꓟꓴ ꓫꓬꓹ ꓒ ꓐꓴ ꓠꓬ ꓘꓶꓽ ꓕꓴꓸ ꓜꓽ_ ꓡꓳ꓿ ꓖꓳꓺ ꓟꓶ ꓡꓰ ꓟ ꓝꓲꓸ ꓒꓴ ꓕꓲꓽ ꓐꓶꓽ ꓠꓬ ꓪ ꓔꓲ ꓔꓯ ꓡꓯ ꓙꓱ ꓖꓶ ꓢꓲ꓾ ꓜꓰꓻ ꓡꓰ ꓟ ꓒꓴ ꓠꓬ ꓗꓹ ꓛꓲꓽ ꓓꓴ ꓧꓪꓺ_ ꓟ ꓗꓪ ꓣꓱꓽ ꓒꓬꓹ ꓗꓷ_ ꓡꓳ꓿ ꓬꓲꓼ ꓤ ꓠꓬꓲ ꓤ ꓔꓯ ꓫ ꓡꓰ ꓝꓲ ꓢꓴ ꓖꓳ ꓕꓲ ꓜꓴꓻ ꓠꓬ꓾ ꓝꓲꓸ ꓒꓴꓻ ꓔꓯ ꓤ' ꓖꓶ ꓡ ꓠꓹ ꓟ ꓢꓯꓼ ꓕꓵꓼ_ ꓡꓳ꓿ ꓝꓮꓲ ꓗꓴꓷꓼ ꓗꓪ ꓐꓰ ꓬꓰ ꓙ ꓔꓳꓹ_ ꓙ_ ꓟ ꓔꓯ ꓠꓬ꓾ ꓬꓲ ꓪ ꓡꓰ ꓣꓴ_ ꓡꓳ꓿ ꓬꓲ ꓪ ꓔꓬ ꓢꓻ ꓠꓹ ꓟ ꓐꓱ ꓶ ꓞꓳ ꓤ ꓫꓬꓹ ꓫꓬꓹ ꓟꓶꓽ ꓟꓶ ꓠꓬ꓾ ꓥꓳꓺ ꓡꓳꓸ ꓓꓴ ꓟꓽ ꓙꓳ ꓟ ꓤꓶꓻ꓾ ꓱꓺ ꓓꓰꓺ_ ꓟ ꓤꓶꓻ ꓗꓪ ꓞꓳ ꓙꓳ ꓠꓺ ꓗꓷ ꓡꓰ_ ꓡꓳ꓿
	ꓒꓳꓹ ꓔꓳꓹ_ ꓟ ꓟꓽ ꓓꓳ ꓡ ꓧꓶꓸ ꓕꓯ (50) ꓘꓳꓼ ꓗꓪ ꓠꓬ꓾ ꓮꓽ ꓔꓳꓺ ꓦ ꓦ ꓤ ꓔꓬ ꓗꓴꓸ ꓢꓴ_ ꓐꓰ ꓟꓽ ꓢꓲ ꓟꓽ ꓫꓬ ꓬꓰ ꓗꓴꓸ ꓢꓴ ꓡꓴ-ꓪꓰ-ꓢꓶꓽ (15) ꓪ ꓔꓲꓸ (ꓡꓳꓴꓲꓢ ꓫꓦ) ꓣꓱꓽ_ ꓡꓳ꓿ ꓗꓴꓷꓼ ꓒꓴꓻ ꓟꓽ ꓙꓳ ꓟ_ ꓐꓰ ꓠꓲꓹ ꓟ ꓦꓶꓻ ꓔꓬ ꓟ ꓑ ꓫꓬꓼ ꓐꓲꓺ ꓞꓹ_ ꓟ ꓔꓷ-ꓗꓴꓷꓼ ꓕꓯ ꓢꓲ ꓗꓪ ꓬꓯꓼ ꓡ ꓠ ꓗꓹ ꓟ ꓙꓳꓺ ꓦꓲꓸ ꓓꓴ ꓫꓵꓽ ꓪꓴ ꓔꓯ ꓠꓬ꓾ ꓟꓷ ꓠꓷ ꓝ ꓢꓴ ꓟꓽ ꓥ ꓥ_ ꓟꓲ꓾ ꓢꓲꓽ ꓢꓲꓽ_ ꓐꓰ ꓡꓳꓸ ꓟꓳ ꓪ ꓓ_ ꓥꓳ꓿ ꓗꓴꓷꓼ ꓔꓯ ꓫꓬꓹ ꓔꓱꓹ ꓛꓺ_ ꓡꓳ꓾ ꓐꓰ꓾ ꓬꓲꓼ ꓠꓬꓲꓸ ꓖꓶ ꓔꓬ ꓥ_ ꓟꓲ꓾ ꓮꓽ ꓔꓳꓺ ꓬꓲ ꓖꓳꓽ ꓥꓳ꓿ ꓪ ꓔꓲ ꓠꓬ ꓚꓲ ꓛꓬ ꓐꓱ ꓶ_ ꓡꓰꓽ ꓓꓵ ꓙ ꓢꓲ꓾ “ꓥꓪ ꓗꓸ ꓠꓯ ꓗꓪ ꓠꓬ ꓟꓵꓽ ꓟꓷ ꓟꓲ ꓟꓷ_ ꓟ ꓙꓳ_ ꓥꓳ꓾” ꓐꓰ꓾ ꓐꓯ_ ꓟ ꓐꓯ ꓘꓶ ꓡꓰ꓾ ꓔꓷꓼ-ꓗꓴꓷꓼ ꓔꓯ ꓬꓯꓼ ꓡ ꓠ ꓗꓹ ꓟ ꓫꓵꓽ ꓪꓴ ꓔꓯ ꓟꓳꓸ ꓖꓶ ꓔꓬ_ ꓡꓳ꓿
	ꓗꓴꓷꓼ ꓙꓵꓽ ꓢꓴ_ ꓐꓰ ꓑ ꓫꓬ ꓐꓴ ꓬꓲ ꓪ ꓶꓻ ꓟꓬ ꓔꓯ ꓣꓳ-ꓟ ꓐꓴ ꓬꓲ ꓪ ꓡꓯ ꓒꓯꓹ ꓠꓯꓸꓼ ꓗꓪ ꓪꓳꓽ ꓔ ꓠꓲꓹ ꓫꓵ_ ꓟ ꓑꓶ ꓓꓴ꓾ ꓣꓳ-ꓟ ꓠꓬ ꓑ ꓫꓬ ꓐꓴ ꓔꓯ ꓡꓯ ꓫꓵ ꓪꓳꓽ ꓔ ꓠꓹ ꓟ꓾ ꓗꓴꓷꓼ ꓙꓵꓽ ꓢꓴ ꓐꓴ ꓔꓯ ꓕꓵꓼ ꓪ ꓖꓶ_ ꓡꓳ꓿ ꓣꓳ-ꓟ ꓙꓵꓻ ꓚꓱꓹ ꓠꓬ ꓞꓳ ꓤ ꓙ ꓠꓲꓹ ꓔꓯ ꓞꓰꓻ ꓬꓯꓼ ꓙꓰ ꓝꓲ_ ꓡꓳ꓿ ꓖꓳ ꓟ ꓠꓬ ꓧꓪꓽ ꓖꓳ ꓓꓱ ꓗꓪ ꓠꓻ ꓡꓰ_ ꓟ ꓢꓶꓸ ꓟꓽ ꓞꓲ ꓮꓽ ꓟꓬꓹ ꓝꓸ ꓪꓴꓽ_ ꓡꓳ꓿ ꓑ ꓫꓬ ꓐꓴ ꓔꓯ ꓠꓬ ꓢꓲ ꓫꓬ ꓕꓳ ꓶ ꓟꓽ ꓵꓺ ꓠꓹ ꓟ ꓗꓽ ꓔ_ ꓟ ꓑꓶ ꓓꓴ꓾ ꓧꓪꓽ ꓠꓲꓹ ꓡꓶꓽ ꓠꓲꓹ ꓦꓯꓸ_ ꓟ ꓪꓴꓽ ꓡ ꓢꓲ꓾ ꓙ ꓠꓲꓹ ꓟꓬ ꓢꓶꓽ ꓔꓶꓺ ꓡꓰ ꓠꓬꓲ꓾ ꓥꓶꓺ_ ꓟ ꓟꓬꓱꓽ ꓠꓯꓸꓼ ꓗꓪ ꓞꓰꓻ ꓓꓵꓽ ꓡꓰ_ ꓡꓳ꓾ ꓚꓲ ꓛꓬ ꓔꓯ ꓥ_ ꓟꓲ ꓙꓵꓽ ꓟꓽ ꓐ ꓡꓻꓳ꓿

ꓫꓵꓽ ꓶꓼ ꓫꓺ ꓟꓶ_ ꓟ

ꓣꓳ-ꓟ ꓠꓬ ꓟꓬꓱꓽ ꓬꓰ ꓜ ꓜꓽ ꓢꓴ ꓑ ꓫꓬ ꓐꓴ ꓔꓯ ꓘꓴ ꓜꓲ ꓞꓳ ꓙꓵꓻ ꓚꓱꓹ ꓟꓸ ꓖꓶ ꓠꓹ ꓟ ꓔꓲ ꓫꓵ꓾ ꓪꓴ-ꓢ ꓔꓯ ꓟꓽ ꓢꓷ ꓢꓴ_ ꓐꓰ ꓒꓳꓹ ꓔꓳꓹ ꓢꓴ ꓒꓬꓱꓼ ꓡ ꓝꓲ_ ꓡꓳ꓿ ꓬꓲ ꓪ ꓠꓬ ꓣꓳ-ꓟ ꓙꓵꓻ ꓚꓱꓹ ꓔꓯ ꓘꓴ ꓜꓲ ꓞꓳ ꓧꓳꓽ ꓢꓴ ꓐꓴ ꓡꓰ ꓚꓰꓼ ꓓꓳ ꓔ ꓟ ꓕꓲ ꓫꓵꓽ_ ꓡꓰ ꓐꓰ ꓡꓳꓸ ꓟꓳ ꓢꓲ꓾ ꓠꓲꓹ ꓟ ꓠꓻ ꓔꓬ_ ꓡꓳ꓿ ꓬꓲ ꓪ ꓢꓷ ꓔ ꓟ ꓕꓲꓽ ꓔꓲꓸ_ ꓡꓰꓽ ꓟ ꓢꓲꓺ ꓠꓬ꓾ ꓣꓳ-ꓟ ꓢꓲꓺ ꓥ ꓡꓳ꓿ ꓬꓲ ꓪ ꓠꓲꓹ ꓦꓯꓸ_ ꓟ_ ꓐꓰ ꓜꓲꓽ ꓜꓲ ꓑꓰꓹ ꓑꓰ ꓬꓰ_ ꓟ ꓠꓬ꓾ ꓢꓲ ꓫꓬ ꓕꓳ ꓶ ꓑꓶꓸ ꓓꓴ ꓓꓱꓼ ꓓꓳ ꓡ_ ꓟ ꓢꓶꓹ ꓢꓶꓽ ꓥ ꓡꓳ꓾ ꓐꓰ ꓓꓵꓽ ꓙ_ ꓟ ꓑꓶ ꓓꓴ꓾ ꓔꓱꓹ ꓚꓵꓺ_ ꓟ ꓢꓶꓹ ꓢꓶꓽ ꓔꓯ ꓬꓲ ꓪ ꓟꓽ ꓘꓳ ꓣꓴ ꓟꓶ꓿
	ꓣꓳ-ꓟ ꓡꓰ ꓪꓴ-ꓢ ꓬꓲ ꓢꓲꓺ ꓠꓲꓹ ꓔꓯ ꓒꓶꓻ ꓟꓸ ꓖꓶ ꓥꓳꓽ ꓡꓰ ꓠꓬꓲ꓾ ꓮ ꓟꓶ ꓬꓲ ꓪ ꓠꓬ ꓢꓲ ꓫꓬ ꓕꓳ ꓶ ꓐꓰ ꓪꓴ-ꓢ ꓔꓯ ꓔꓳꓹ_ ꓡꓳ꓿ ꓐꓳ-ꓔ-ꓤꓲ_ ꓐꓰ ꓬꓲ ꓛꓳ ꓒꓯꓹ ꓐꓴ ꓠꓬ꓾ ꓪꓴ-ꓢ ꓐꓯ ꓘꓶ ꓔꓯ ꓷꓹ ꓩꓴ ꓗꓷ ꓢꓲ꓾ ꓪꓴ-ꓢ ꓟꓽ ꓙꓳ ꓟ ꓙꓵꓻ ꓚꓱꓹ ꓔꓯ ꓪꓴꓽ ꓡ ꓝꓲ_ ꓡꓳ꓿ ꓣꓳ-ꓟ ꓠꓬ ꓑ ꓫꓬ ꓐꓴ ꓔꓯ ꓛꓲ ꓒꓯꓹ ꓠꓯꓸ ꓘꓪ ꓗꓪ ꓕꓳꓼ ꓑꓬꓺ ꓔ ꓥ_ ꓟꓲ꓾ ꓮ ꓟꓶ ꓠꓽ ꓪꓽ ꓖꓼ ꓟꓬꓱꓽ ꓬꓰ ꓜꓽ ꓢꓴ ꓐꓴ ꓠꓬ꓾ ꓬꓲ ꓪ ꓔꓯ ꓪꓳꓽ ꓔ ꓢꓴ ꓔꓯ ꓔꓳꓹ ꓢꓲ꓾ ꓔꓱꓹ ꓚꓵꓺ_ ꓟ_ ꓐꓰ ꓗꓶꓸ_ ꓟ ꓠꓬꓲꓽ ꓫꓵꓽ ꓡꓱꓸꓼ ꓔꓯ ꓡꓳꓺ ꓩꓴ ꓗꓷ_ ꓡꓳ꓿
	ꓒꓳꓹ ꓔꓳꓹ_ ꓟ ꓦꓬ ꓠꓬꓲ ꓬꓲꓸ ꓪꓴꓸ ꓕꓲ ꓕꓳꓸ ꓗꓪ꓾ ꓪ ꓔꓲ ꓡꓰ ꓙꓵꓽ ꓪ ꓖꓶ ꓔ ꓟ ꓑꓶ ꓓꓴ꓾ ꓗꓴꓷꓼ ꓙꓵꓽ ꓜꓴ ꓗꓪ ꓠꓬ ꓢꓲꓽ ꓒ ꓐꓴ_ ꓐꓰ ꓘꓴ ꓜꓲ ꓞꓳ ꓪꓴꓸ ꓓꓵ ꓣꓱꓽ ꓢꓴ ꓐꓴ ꓕꓯ ꓢꓲ꓾ ꓑ ꓫꓬ ꓐꓴ ꓪ ꓜꓲ ꓟꓬꓽ_ ꓡꓳ꓿ ꓙꓵꓽ ꓪ ꓠꓬ ꓑ ꓫꓬ ꓐꓴ ꓔꓯ ꓟꓳꓸ ꓟꓬꓽ ꓞꓹ ꓥ_ ꓟꓲ꓾ ꓬꓲ ꓪ ꓠꓬ ꓙꓵꓽ ꓪ ꓖꓳ ꓟ ꓔꓯ ꓢꓷ ꓠꓲꓹ ꓙꓳ ꓙꓳ_ ꓐꓰ ꓣꓱꓽ ꓟꓽ ꓐ ꓡ ꓢꓰꓽ꓿ ꓠꓲꓹ ꓟ ꓦꓶꓻ ꓔꓬ ꓟ ꓑ ꓫꓬ ꓐꓴ ꓠꓬ ꓪꓽ ꓛꓴꓽ ꓚꓱꓹ ꓠꓹ ꓟ ꓓꓵꓼ ꓙ ꓞꓷꓹ ꓗꓷ_ ꓡꓳ꓿ ꓠꓬꓲꓸ ꓤꓲꓺ_ ꓟ ꓔꓯ ꓔꓳꓹ ꓜꓳꓽ ꓗꓳꓸ ꓡ ꓢꓴ ꓑ ꓫꓬ ꓐꓴ ꓠꓬ꓾ ꓠꓬꓲꓸ ꓤꓲꓺ_ ꓟ ꓦꓬ ꓠꓬꓲ ꓗꓪ ꓬꓲ ꓪ ꓢꓳꓺ ꓟꓶ ꓔ ꓟ ꓔꓯ ꓬꓲ ꓪ ꓕꓲ ꓝꓸ ꓡꓯ ꓕꓲꓺ ꓣꓱꓽ ꓔꓬ_ ꓠꓬꓲ꓾ ꓧꓶꓸ ꓕꓯ ꓠꓬꓲꓸ ꓤꓲꓺ_ ꓟ ꓔꓳꓹ ꓜꓳꓽ ꓢꓴ ꓠꓬ꓾ ꓮ ꓟꓶ ꓠꓬꓲꓸ ꓤꓲꓺ ꓢꓴ ꓒꓬꓱꓼ ꓡ_ ꓡꓳ꓿ ꓧꓶꓸ ꓕꓯ ꓠꓬꓲꓸ ꓤꓲꓺ ꓢꓴ ꓠꓬ꓾ ꓮ ꓟꓶ ꓠꓬꓲꓸ ꓤꓲꓺ_ ꓟ ꓔꓳꓹ ꓜꓳꓽ_ ꓡꓳ꓿
	ꓔꓷ-ꓗꓴꓷꓼ ꓠꓬ ꓣꓳ-ꓟ ꓔꓯ ꓙꓵꓺ ꓖꓶ ꓗꓷ ꓟ ꓑꓶ ꓓꓴ꓾ ꓫꓵꓽ ꓧꓳꓸ ꓡꓰ_ ꓟ ꓢꓶꓹ ꓢꓶꓽ ꓧꓼ ꓜꓽ ꓟꓶ_ ꓡꓳ꓿ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓦꓬ ꓠꓬꓲ ꓬꓲꓸ ꓪꓴꓸ ꓕꓲ ꓕꓳꓸ ꓗꓪ ꓔꓷꓼ-ꓗꓴꓷꓼ ꓠꓬ꓾ ꓣꓳ-ꓟ ꓙꓵꓻ ꓚꓱꓹ ꓔꓯ ꓘꓳ ꓣꓴ ꓢꓲ꓾ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓢꓴ ꓔꓯ ꓢꓰꓼ ꓠꓹ ꓟ ꓡꓯ ꓐꓳ ꓔꓶꓸ ꓓꓴ ꓥꓸ ꓔꓳꓹ_ ꓡꓳ꓿ ꓮ ꓟꓶ ꓠꓽ ꓟꓵꓽ ꓖꓳ ꓟ ꓗꓪ ꓒꓳꓹ ꓔꓳꓹ ꓢꓴ ꓡꓰ ꓪꓴꓸ ꓓꓵ ꓓꓶꓺ ꓓꓴ ꓮꓼ ꓚꓬꓼ ꓫꓬꓹ ꓔꓬ_ ꓡꓳ꓿ ꓦꓬꓻ ꓘꓳꓼ (16) ꓗꓪ ꓢꓯꓼ ꓟꓬ ꓔꓶꓺ ꓢꓴ ꓔꓯ ꓮꓸ ꓔꓳꓸ ꓛꓴꓻ ꓖꓴ ꓗꓪ ꓠꓬ꓾ ꓦꓬꓻ ꓘꓳꓼ 18 ꓗꓪ ꓞꓳ ꓤ ꓪꓴꓸ ꓓꓵ ꓓꓶꓺ ꓖꓴ ꓒꓬꓱꓼ ꓡ_ ꓡꓳ꓿ ꓪꓴ-ꓢ ꓡꓰ ꓙꓵꓽ_ ꓟ ꓔꓯ ꓟꓽ ꓘꓳ ꓣꓴ ꓟ ꓗꓴꓷꓼ ꓖꓳ ꓟ ꓠꓬ ꓒꓳꓹ ꓔꓳꓹ_ ꓟ_ ꓐꓰ ꓙꓵꓽ ꓢꓴ ꓟꓽ ꓙꓳ ꓟ_ ꓡꓰ ꓐꓰ ꓗꓷ ꓡꓰ ꓟ ꓑꓶ ꓓꓴ꓾ ꓟꓬ ꓐꓲ ꓞꓰꓻ ꓔꓬ ꓥꓳ꓿ ꓢꓲ ꓫꓬ ꓕꓳ ꓶ_ ꓐꓰ ꓟꓯꓼ ꓬꓰ ꓡꓯ ꓘꓳ_ ꓟ ꓔꓯ ꓟꓲ ꓠꓯ ꓚꓺ ꓟꓲ ꓗꓪ “ꓥꓶꓺ_ ꓟ ꓡꓰ ꓙꓵꓽ_ ꓟ ꓦꓬ ꓠꓬꓲ” (THE REIGN OF TERROR) ꓐꓰ ꓘꓴ_ ꓡꓳ꓿ ꓠꓬꓲ ꓠꓬꓲ ꓧꓪꓸ ꓡꓰ_ ꓟ ꓑꓮꓲ ꓬꓰ ꓔꓬ ꓢꓴ ꓠꓬ꓾ ꓢ ꓖꓶ ꓢꓴꓻ ꓡꓰ ꓢꓰꓼ_ ꓟ ꓔꓳꓹ ꓜꓳꓽ_ ꓡꓳ꓿
	ꓪ ꓔꓲ_ ꓐꓰ꓾ ꓗꓴꓷꓼ ꓙꓵꓽ ꓢꓴ ꓐꓴ_ ꓐꓰ꓾ ꓦ ꓡꓱ ꓚꓱꓹ ꓧꓳꓽ ꓢꓴ ꓐꓴ ꓠꓬ꓾ ꓙꓲꓽ_ ꓟ ꓑ ꓫꓬ ꓐꓴ ꓡꓰ ꓘꓶꓻ ꓙꓵꓻ_ ꓟ ꓔꓯ ꓔꓳꓹ ꓜꓳꓽ ꓪ_ ꓡꓳ꓿ ꓪ ꓔꓲ ꓔꓯ ꓫꓵꓻ ꓝꓴꓲꓹ ꓖꓶ ꓗꓷ ꓢꓴ ꓠꓬ ꓟꓽ ꓟꓶ ꓫꓵ ꓕꓯ ꓡꓯ ꓐꓳ ꓔꓶ ꓓꓴ ꓓꓯꓺ ꓠꓺ ꓗꓷ ꓡꓰ_ ꓡꓳ꓿ ꓦꓶꓻ ꓠꓲꓹ ꓐꓬꓻ ꓞꓹ ꓢꓲ ꓟꓯꓼ ꓬꓰ ꓡꓯ ꓘꓳ ꓔꓬ ꓟ ꓑ ꓫꓬ ꓐꓴ ꓐꓱ ꓶ ꓠꓽ ꓔꓷꓼ-ꓗꓴꓷꓼ ꓠꓬ꓾ ꓟꓯꓼ ꓘꓶꓽ ꓪꓽ ꓓꓰꓺ ꓕꓲ ꓟ_ ꓡꓰ ꓐꓰ ꓒꓬꓱꓼ ꓡ_ ꓡꓳ꓿ ꓑꓰ-ꓬꓲꓸ-ꓢꓶꓽ ꓗꓪ ꓥ_ ꓟꓲ꓾ ꓢꓰꓼ ꓡꓯ ꓘꓳ_ ꓟ ꓕꓲ ꓟ ꓗꓸ ꓠꓯ ꓕꓲ ꓟ ꓒꓬꓱꓼ ꓡ_ ꓡꓳ꓿ ꓡꓳ ꓒꓱ ꓗꓪ ꓔꓬ ꓟ ꓑ ꓫꓬ ꓐꓴ ꓥ_ ꓟꓲ꓾ ꓜꓴꓻ ꓮꓽ ꓟꓬꓹ ꓫꓵꓽ ꓗꓪꓺ ꓡꓯ ꓘꓳ ꓡꓰ ꓢꓲ꓾ ꓬꓲ ꓪ ꓕꓲ ꓜꓴ_ ꓐꓰ ꓕꓲ ꓜꓴ ꓢꓰꓼ ꓡꓯ ꓘꓳ_ ꓟ ꓗꓪ ꓐꓰ꓾ ꓮꓽ ꓙꓵꓽ ꓟꓶꓽ ꓬꓰ ꓠꓹꓼ ꓐꓰ ꓗꓹ_ ꓡꓳ꓿ ꓗꓴꓷꓼ ꓒꓴꓻ ꓥ_ ꓟꓲ ꓮꓽ ꓘꓶꓸ ꓠꓲꓸ ꓡꓰ ꓔꓬ_ ꓡꓳ꓿ ꓟꓯꓼ ꓜꓴ ꓐꓴ ꓥ_ ꓟꓲ ꓦ ꓐ ꓪꓽ ꓒꓵꓽ ꓔꓯ ꓜꓲꓽ ꓜꓲꓽ ꓧꓪꓺ ꓔꓬ_ ꓡꓳ꓿ ꓑꓰ-ꓬꓲꓸ-ꓢꓶꓽ ꓡꓳ ꓒꓱ ꓗꓪ ꓟ ꓑ ꓫꓬꓼ ꓐꓴ ꓥ_ ꓟꓲ ꓜꓽ ꓓꓴ ꓓꓳ ꓓꓴ ꓟꓽ ꓙꓳ ꓗꓷ ꓡꓰ ꓔꓬ_ ꓡꓳ꓿ ꓫꓴꓺ ꓗꓪ ꓠꓬ ꓘꓴꓽ ꓒ_ ꓐꓰ ꓦꓴꓺ ꓜꓽ ꓒ ꓐꓴ ꓡꓰ ꓘꓶꓻ ꓡꓶꓽ ꓔꓬ_ ꓡꓳ꓿ ꓞꓳ ꓙꓳ ꓚꓱꓹ ꓥ_ ꓟꓲ ꓙꓵꓽ ꓢꓴ ꓟꓽ ꓙꓳ ꓟ_ ꓡꓰ ꓐꓰ ꓗꓹ ꓢꓲ꓾ ꓟꓲ ꓠꓯ ꓗꓹ ꓛꓲ ꓓꓴ ꓧꓪꓺ_ ꓟ ꓠꓬ ꓪꓴꓽ ꓡ_ ꓡꓳ꓿
	ꓔꓷꓼ-ꓗꓴꓷꓼ ꓑ ꓫꓬ ꓐꓴ ꓠꓬ ꓣꓳ-ꓟ ꓡꓰ ꓟꓸ ꓖꓶ ꓔ ꓟ ꓘꓶꓻ ꓙꓵꓻ ꓚꓱꓹ ꓔꓯ ꓢꓳꓺ ꓟꓶ ꓡꓰ ꓢꓲ꓾ ꓮ ꓟꓶ ꓡꓯ ꓐꓳ ꓔꓶ ꓓꓴ ꓗꓪ ꓕꓯꓼ ꓪ ꓡꓰ ꓢꓴ ꓠꓬ ꓙꓲ-ꓢꓴ ꓬꓲ ꓛꓳ ꓒꓯꓹ ꓐꓴ ꓟꓽ ꓥꓻꓳ꓿ ꓬꓰ-ꓢꓴ ꓬꓲ ꓛꓳ ꓒꓯꓹ ꓐꓴ ꓔꓯ ꓠꓬ ꓧꓶꓸ ꓕꓯ_ ꓡꓰ ꓢꓰꓼ ꓖꓴ ꓡꓰꓳ꓿ ꓕꓲ ꓐꓱ ꓢꓴ ꓔꓯ ꓠꓬ ꓗꓴꓷꓼ ꓗꓪ ꓐꓰ ꓖꓼ ꓓꓳ ꓗꓷꓳ꓿ “ꓡꓯ ꓐꓳ ꓔꓶ ꓓꓴ ꓠꓬ ꓘꓴ ꓜꓲꓼ ꓞꓳ ꓪꓴꓸ ꓓꓵ ꓣꓱꓽ ꓢꓴ ꓐꓴ ꓫꓵꓽ ꓑꓶ ꓓꓴ ꓠꓲ ꓝꓲ ꓝꓲ (ꓢꓲꓽ ꓢꓲꓽ ꓟꓴ) ꓗꓷ ꓡꓰꓳ꓿ ꓧꓶꓸ ꓕꓯ ꓩꓴ-ꓖ-ꓠꓳꓸ-ꓢꓶꓽ ꓐꓴ ꓐꓲꓺ ꓞꓹ_ ꓟ ꓚꓳꓺ ꓑ ꓡꓲꓺ_ ꓐꓰ ꓐꓱ ꓓꓴꓽ ꓗꓪ ꓠꓬ꓾ ꓮ ꓟꓶ ꓠꓽ ꓧꓶꓸ ꓕꓯ ꓬꓲ ꓪ ꓔꓯ ꓘꓶꓻ ꓙꓵꓻ ꓢꓴ ꓐꓴ ꓐꓲꓺ ꓞꓹ_ ꓡꓳ꓿ ꓠꓬꓲꓸ ꓠꓸ ꓖꓴ ꓗꓪ ꓧꓳꓻ ꓫꓱ ꓚꓺ ꓡꓰ ꓞꓳꓹ ꓔ ꓢꓲ꓾ ꓪꓴꓽ ꓧꓶ ꓪꓴꓽ ꓐꓽ ꓡꓲꓺ ꓗꓴꓸ ꓔꓬ ꓟ ꓣꓳ-ꓟ ꓘꓴ ꓜꓲ ꓞꓳ ꓪꓴꓸ ꓓꓵ ꓣꓱꓽ ꓢꓴ ꓐꓴ ꓠꓬ꓾ ꓧꓶꓸ ꓕꓯ ꓬꓲ ꓪ ꓡꓰ ꓪꓴ-ꓢ ꓤ ꓠꓱ ꓐꓴ ꓔꓯ ꓛꓬꓻ ꓗꓷ ꓟ ꓝꓴꓲ ꓪꓽ ꓒꓵꓽ ꓔꓯ ꓮ ꓟꓶ ꓬꓲ ꓪ ꓜꓲꓽ ꓠꓺ ꓗꓷ ꓡꓰꓳ꓿
	“ꓚꓳꓺ ꓡꓳ ꓡꓳ ꓗꓪ ꓠꓯꓺ ꓕꓺ ꓢꓴ ꓡꓳꓸ ꓔꓬ ꓝꓲ꓾ ꓪꓴꓸ ꓓꓵ ꓓꓶꓺ ꓮꓼ ꓚꓬꓼ ꓠꓬ ꓕꓲꓽ ꓠꓯꓼ_ ꓡꓰ ꓟꓬꓱꓽ ꓬꓰ ꓔꓬ ꓟ ꓝꓲ꓾ ꓚꓳꓺ ꓑ ꓡꓲꓺ_ ꓐꓰ ꓐꓱ ꓓꓴꓽ ꓗꓪ ꓞꓳ ꓤ ꓐꓲꓺ ꓞꓹ_ ꓟ ꓝꓲ꓾ ꓢꓰ-ꓠ ꓠꓯ ꓬꓲꓻ ꓔꓯ ꓝꓸ ꓞꓹ_ ꓟ ꓬꓲ ꓙꓬ ꓚꓰꓹ (ꓬꓲ ꓙꓬ ꓗꓶꓴ) ꓗꓪ ꓡ ꓞꓳ ꓫꓵꓽ ꓬꓲꓸ ꓦꓵꓸ ꓐꓲꓺ ꓞꓹ_ ꓟ ꓝꓲ꓾ ꓕꓱ ꓡꓱ ꓫꓵꓽ ꓝꓲꓸ ꓠꓬ ꓮ ꓟꓶ ꓝꓮꓲ ꓛꓲ ꓡꓻꓳ꓿ ꓪꓳꓽ ꓞꓹ ꓢꓴ ꓐꓴ ꓔꓯ ꓑꓳꓺ ꓡꓰ ꓐꓶꓺ ꓢꓰꓼ_ ꓡꓳ꓿ (17) ꓘꓳꓼ ꓖ ꓡꓯ ꓖ ꓙꓲ ꓟ ꓞꓳ ꓡꓱ ꓤ ꓬꓲꓸ ꓦꓬꓻ ꓣꓳ ꓔꓯ ꓠꓬ꓾ ꓥꓶꓺ_ ꓟ ꓗꓴꓷꓼ ꓙꓵꓽ ꓢꓴ ꓡꓰ ꓢꓰꓼ ꓗꓷ_ ꓡꓳ꓿ ꓙꓰ-ꓣꓳ-ꓐ ꓡꓰ ꓚꓴꓽ ꓬꓲꓹ ꓓꓶꓽ_ ꓟ ꓠꓯꓸꓼ ꓗꓪ꓾ ꓟꓹ ꓟ ꓳ ꓟꓶꓽ ꓗꓪ ꓟ ꓤ ꓫꓵꓼ ꓤ ꓔꓯ ꓦꓴꓺ ꓢꓲ꓾ ꓐꓽ ꓥꓷꓹ ꓡꓰ ꓗꓸ ꓗꓽ ꓠꓯꓹ_ ꓡꓳ꓿
	ꓕꓱ ꓟꓬ ꓟ ꓮꓽ ꓙꓵꓽ ꓠꓬ ꓢ-ꓓꓯ ꓡꓰ ꓬꓰ_ ꓟ ꓟꓬꓱꓽ ꓥ ꓡꓳ꓿ ꓢ-ꓓꓯ ꓬꓲ ꓟꓬꓱꓽ ꓠꓬ ꓗꓶꓸ_ ꓟ ꓥ ꓢꓲ꓾ ꓬꓲꓸ ꓓꓶꓽ ꓔ ꓟ ꓚꓴꓽ ꓬꓲꓹ ꓠꓬ꓾ ꓞꓳ ꓤ ꓔꓯ ꓫ ꓙꓵꓻ ꓡꓰ ꓝꓲ ꓠꓹ ꓟ ꓥ ꓡꓳ꓿ ꓪꓴ-ꓢ ꓬꓲ ꓡꓯꓼ ꓟꓬꓱꓽ ꓔꓯ ꓐꓬꓺ ꓡꓰ ꓝꓲ ꓠꓹ ꓟ ꓥ ꓡꓳ꓿ ꓠꓵ ꓠꓲꓹ ꓢꓲꓺ ꓒ ꓡꓰ ꓓꓶꓽ ꓔ ꓟ ꓚꓴꓽ ꓬꓲꓹ ꓔꓯ ꓐꓬꓺ ꓡꓰ ꓝꓲ ꓠꓹ ꓟ ꓥ ꓡꓳ꓿ ꓕꓱ ꓡꓱ ꓐꓰ ꓪꓴ-ꓢ ꓔꓯ ꓠꓲꓹ ꓟ ꓫ ꓡꓰ ꓝꓲ_ ꓟ ꓟꓬꓱꓽ ꓬꓰ ꓠꓹ ꓟ ꓥ ꓡꓳ꓿ ꓖꓳ ꓗ ꓠꓯꓸ ꓒꓬꓱꓼ ꓡ_ ꓟ ꓥꓶꓺ_ ꓟ ꓫꓵꓽ ꓪꓴ ꓮ ꓙꓵꓽ ꓠꓬ꓾ ꓪꓴ-ꓢ ꓑꓶ ꓓꓴ ꓥ ꓡꓳ꓾ ꓐꓰ ꓙꓵꓻ ꓝꓲ ꓠꓹ ꓟ ꓞꓳ ꓤ ꓐꓴ ꓔꓯ ꓗꓶꓸ ꓖꓶ ꓠꓹ ꓟ ꓥ ꓡꓳ꓿ ꓣꓳ-ꓟ ꓘꓴ ꓜꓲ ꓞꓳ ꓟꓸ ꓚꓱꓹ ꓠꓬ ꓗꓶꓸ ꓘꓶꓽ ꓥ ꓟ ꓔꓯ ꓞꓳ ꓤ ꓐꓴ ꓢꓷ ꓡꓰ ꓔꓬ ꓕꓯ꓾ ꓠꓱꓸ ꓐꓯ ꓙꓵꓻ ꓚꓱꓹ ꓥ_ ꓟꓲ ꓗꓶꓸ ꓘꓶꓽ ꓥ ꓢꓲ꓾ ꓢꓲ ꓫꓬ ꓕꓳ ꓶ ꓥ_ ꓟꓲ ꓞꓳ ꓤ ꓔꓯ ꓗꓶꓸ ꓠꓹ ꓟ ꓐꓱ ꓶ ꓐꓳ ꓔ ꓟ ꓥ ꓡꓳ꓾ ꓐꓰ꓾ ꓞꓳ ꓤ ꓐꓴ ꓙꓵꓻ ꓠꓹ ꓟ ꓢ-ꓓꓯ ꓡꓰ ꓢꓯꓼ ꓖꓶ ꓔꓬ_ ꓡꓳ꓿

ꓫꓵꓻ ꓫꓵꓻ ꓢꓯꓸ ꓢꓯꓸ ꓬꓳꓹ ꓚꓲꓽ_ ꓟ ꓛꓬꓻ ꓖꓴ ꓥꓳꓽ ꓖꓴ

	ꓕꓱ ꓡꓱ ꓐꓰ ꓥꓶꓺ_ ꓟ ꓬꓲ ꓫꓵꓽ ꓬꓲ ꓙꓰ ꓒꓬꓱꓼ ꓡ ꓝꓲ_ ꓟ ꓛꓬꓻ ꓖꓴ ꓥꓳꓽ ꓖꓴ ꓗꓳ ꓡꓳ ꓗꓪ ꓮꓸ ꓓꓲꓽ ꓪꓴꓽ_ ꓟ ꓛꓬꓻ ꓖꓴ ꓠꓬ꓾ ꓔꓱꓹ ꓚꓵꓺ_ ꓟ ꓟꓸ ꓟꓲ ꓔꓯ ꓡꓳꓺ ꓩꓴ ꓗꓷ_ ꓟ ꓥ ꓡꓳ꓿ ꓩꓴ ꓗꓷ ꓟꓶ_ ꓟ ꓚꓵꓺ ꓠꓽ꓾ ꓪꓴ-ꓢ ꓙꓵꓽ ꓗ ꓔꓯ ꓛꓳ ꓢꓲ ꓢꓯꓸ ꓔꓬ ꓟ ꓗꓪ ꓐꓰ ꓟꓶ_ ꓟ ꓥ ꓡꓳ꓿ “ꓰ ꓰ꓾ ꓠꓴ ꓪ ꓠꓬ ꓥꓪ ꓕꓵꓼ ꓪ ꓔꓯ ꓠꓺ ꓠꓹ_ ꓕꓯ ꓠꓽ ꓙꓲꓻ_ ꓡꓳ ꓫꓵꓽ ꓥ ꓡꓳ꓿ ꓠꓴ ꓪ ꓙꓲꓻ ꓫꓬ_ ꓟ ꓠꓬ ꓬꓲꓻ ꓡꓴꓽ ꓐꓱ ꓗꓪ ꓟ ꓬꓲꓻ ꓪꓽ ꓡꓴꓸ_ ꓡꓰ ꓐꓰ ꓗꓹ_ ꓡꓳ ꓫꓵꓽ ꓥ ꓡꓳ꓿” ꓢ 48ꓽ18ꓹ 22ꓼ ꓙꓱ 1ꓽ33꓿ ꓪꓴ-ꓢ ꓬꓲ ꓢꓲ ꓫꓬ ꓕꓳ ꓶ ꓗꓪ ꓟ ꓟꓸ ꓘꓶꓽ ꓕꓱ ꓟ ꓔꓯ꓾ ꓵꓺ ꓠꓹ ꓟ ꓚꓺ ꓟꓲ ꓗꓪ ꓐꓰ ꓘꓴꓻ ꓔꓬ_ ꓡꓳ꓿ ꓪꓴ-ꓢ ꓔꓯ ꓟꓽ ꓙꓵꓸꓹ ꓢꓴ ꓐꓴ ꓠꓬ ꓪꓴ-ꓢ ꓐꓯ ꓘꓶꓽ ꓔꓯ ꓟꓽ ꓘꓴ ꓣꓴ ꓡꓳ-ꓸ ꓖꓳ ꓡꓱ ꓥ-ꓟꓲ ꓡ-ꓞꓳ ꓐꓴ ꓠꓬ ꓪꓴ-ꓢ ꓐꓯ ꓘꓶꓽ ꓐꓰ ꓒꓬꓱꓼ ꓗꓳ ꓗꓷ ꓟ ꓫꓵꓽ ꓪꓴ ꓔꓯ ꓪ-ꓜꓲ ꓢꓳꓸꓸꓠꓬꓲ ꓠꓹ ꓟ ꓬꓰ- ꓢꓯꓼ ꓕꓵꓼ ꓡ– ꓡꓳ꓿
	ꓢ-ꓓꓯ ꓠꓬ ꓣꓳ-ꓟ ꓘꓴ ꓜꓲ ꓞꓳ ꓔꓯ ꓣꓱꓽ ꓢꓲ꓾ ꓞꓳ ꓤ ꓐꓴ ꓔꓯ ꓪꓴ-ꓢ ꓐꓯ ꓘꓶ ꓟꓽ ꓠꓺ ꓠꓹ ꓝꓲ ꓠꓹ ꓟ ꓢꓯꓼ ꓕꓵꓼ ꓣꓱꓽ ꓬꓰ ꓔꓬ ꓕꓯ꓾ ꓬꓲꓸ ꓔꓶꓺ ꓙꓱ ꓔꓯ ꓚꓵꓺ ꓔ_ ꓡꓳ꓿ ꓖꓳ ꓡꓱ ꓥ_ ꓟꓲ ꓪꓴ-ꓢ ꓡꓰ ꓢꓲ-ꓫꓬ-ꓟ-ꓦ ꓗꓪ ꓐꓰ ꓢ-ꓓꓯ ꓬꓰ ꓠꓲꓹ ꓫꓵ_ ꓟ ꓮ ꓽ ꓙꓵꓽ ꓡꓱꓸꓼ ꓬꓰ ꓟꓽ ꓐ ꓡ ꓠꓹ ꓟ ꓗꓽ ꓔ ꓖꓶ_ ꓡꓳ꓿ ꓞꓳ ꓤ ꓐꓴ ꓠꓬ ꓒꓬꓱꓼ ꓡ_ ꓟ ꓫꓵꓽ ꓪꓴ ꓔꓯ ꓬꓲ ꓜꓶꓻ ꓚꓵꓸ ꓟꓽ ꓚꓺ ꓟ ꓑꓶ ꓓꓴ꓾ ꓫꓵꓽ ꓪꓴ ꓬꓲꓸ ꓚꓰꓺ ꓔꓯ ꓡꓳꓸ ꓟꓽ ꓓꓳ ꓡ꓿ ꓖꓳ ꓡꓱ ꓥ_ ꓟꓲ ꓔꓷꓼ-ꓗꓴꓷꓼ ꓒꓳꓹ ꓔꓳꓹ_ ꓟ ꓦꓬ ꓠꓬꓲ ꓗꓪ꓾ ꓗꓴꓷꓼ ꓙꓵꓽ ꓢꓴ ꓐꓴ ꓡꓰ ꓢꓲ ꓫꓬ ꓕꓳ ꓶ ꓔꓯ ꓒꓴꓻ ꓒꓴ ꓡꓯꓽ ꓡꓯꓽ ꓒꓰꓺ ꓗꓷ ꓗ ꓠꓯꓸ꓾ ꓙꓳꓺ ꓦꓲꓸ ꓓꓴ ꓦꓬ ꓠꓬꓲ ꓗꓳꓸ ꓪ ꓡꓰ ꓠꓬꓲ꓾ ꓞꓳ ꓤ ꓮꓽ ꓟꓬꓹ ꓠꓬ ꓫꓵꓽ ꓪꓴ ꓬꓲꓸ ꓑꓶ ꓔꓯ ꓡꓳꓸ ꓟꓳ ꓪ ꓡꓰ_ ꓡꓳ꓿ 
	ꓔꓷꓼ ꓗꓴꓷꓼ ꓠꓬ ꓪꓴ-ꓢ ꓔꓯ ꓟꓽ ꓘꓴ ꓣꓴ ꓢꓲꓸ ꓢꓲ-ꓫꓬ ꓕꓳ ꓶ ꓔꓯ ꓥ-ꓟꓲ ꓬꓲꓸ ꓐꓽ ꓗꓪ ꓛꓹ ꓩꓴ ꓗꓷ ꓕꓯꓽ ꓙꓲ ꓫꓬ_ ꓟ ꓙꓵꓽ ꓗ ꓔꓯ ꓛꓬꓻ ꓗꓷ_ ꓟ ꓗꓪ ꓐꓰ ꓟꓶ_ ꓟ ꓠꓬ꓾ ꓐꓬꓺ ꓡꓰ ꓛꓵꓽ ꓡꓰ_ ꓟ ꓒꓬꓱꓼ ꓡ- ꓡꓳ꓿ ꓢ-ꓓꓯ ꓬꓲ ꓪꓽ ꓠꓬꓲ_ ꓟ ꓔꓯ ꓗꓽ ꓔ ꓟ ꓪꓴ-ꓢ ꓬꓲ ꓢꓲ-ꓫꓬ-ꓟ-ꓦ ꓔꓯ ꓞꓳ ꓤ ꓐꓴ ꓡꓰ ꓙꓵꓺ ꓩꓴ ꓗꓷ ꓠꓬꓲ꓾ ꓞꓳ ꓤ ꓔꓯ ꓫ ꓙꓵ ꓝꓲ ꓢꓴ ꓖꓳ ꓕꓲ ꓣꓳ ꓠꓬ ꓗꓸ ꓘꓪꓽ ꓘꓪ_ ꓐꓰ ꓟꓬꓱꓽ ꓬꓰ ꓪ ꓡꓰꓳ꓿ ꓒꓳꓹ ꓔꓳꓹ ꓠꓲꓹ ꓫꓵ ꓢꓴ ꓔꓯ ꓒꓳꓹ ꓔꓳꓹ_ ꓟ ꓢꓶꓹ ꓢꓶꓽ ꓜꓽ ꓪ ꓡꓰ ꓝꓲ ꓠꓬꓲ꓾ ꓕꓲ ꓗꓴꓷꓼ ꓡꓱꓸꓼ ꓠꓬ ꓥꓶꓺ_ ꓟ ꓟꓬꓱꓽ ꓐꓲꓺ ꓡꓰ_ ꓡꓳ꓿ ꓐꓬ ꓡꓰ ꓛꓵꓽ ꓡꓰ ꓔꓬ ꓟ ꓡꓳ ꓒꓱ ꓟꓵꓽ ꓗꓪ ꓠꓬ꓾ ꓥꓴꓻ ꓢꓯꓼ ꓐꓵꓻ ꓔꓬ ꓟ ꓔꓯ ꓑ ꓙ ꓪ_ ꓡꓳ꓿ ꓠꓲꓹ ꓟ ꓫ ꓓꓴ ꓥꓳ꓿ ꓔꓷꓼ-ꓗꓴꓷꓼ ꓕꓲ ꓟ ꓡꓱꓸꓼ ꓠꓬ ꓟꓵꓽ ꓓꓵꓺ_ ꓟ_ ꓡꓰ ꓐꓰ ꓡꓵꓺ ꓔꓬ_ ꓡꓳ꓿ ꓪꓴ-ꓢ ꓬꓲ ꓙꓵꓽ ꓗ ꓔꓯ_ ꓟ ꓢꓶꓸ ꓟꓽ ꓞꓲ ꓓꓳꓹ ꓟꓴꓹ ꓪ ꓡꓰ ꓟ꓾ ꓪꓴ-ꓢ ꓔꓯ ꓟꓽ ꓢꓷ ꓟ ꓙꓵꓽ ꓪ ꓙꓳ ꓢꓴ ꓐꓴ ꓡꓰ꓾ ꓦ ꓡꓱ ꓚꓱꓹ꓾ ꓗꓴꓷꓼ ꓙꓵꓽ ꓗꓺ ꓔꓶꓺ ꓚꓱꓹ꓾ ꓗꓴꓷꓼ ꓢꓲꓺ ꓡꓲ ꓚꓱꓹ_ ꓐꓰ꓾ ꓦꓲ ꓘꓴꓽ ꓚꓱꓹ ꓗꓪ ꓐꓰ ꓗꓴꓷꓼ ꓫꓵꓽ ꓪꓴ_ ꓐꓰ ꓦ ꓡꓱ ꓚꓱꓹ ꓮ ꓙꓵꓽ ꓔꓯ ꓐꓬꓺ ꓡꓰ ꓝꓲ_ ꓡꓳ꓿ ꓙꓱ 11ꓽ5ꓼ ꓚ 8ꓽ12ꓹ 13ꓼ ꓙꓱ 1ꓽ29ꓹ 31ꓼ ꓢ 37ꓽ23ꓼ ꓬꓰ 16ꓽ21ꓼ ꓚ 8ꓽ11ꓼ ꓟꓳ 11ꓽ11꓿ 
		ꓫꓵꓻ ꓓꓴꓽ ꓗꓪ ꓐꓰ ꓓꓳ ꓡ_ ꓟ ꓪꓴ-ꓢ ꓔꓯ ꓟꓽ ꓒꓵꓽ ꓢꓴ ꓓꓴꓽ ꓪꓴ ꓡꓰ ꓢꓰꓼ ꓗꓷ_ ꓟ ꓢꓷ ꓙ ꓟꓳ ꓙ ꓢꓴ ꓥ_ ꓟꓲ꓾ ꓟꓽ ꓪꓳꓹꓼ ꓐꓰ ꓟꓶ ꓤ ꓔꓬꓹ ꓟꓽ ꓘꓴ꓿ “ꓟꓴ ꓗꓪ ꓗꓪ_ ꓟ ꓢꓯꓼ ꓓꓽ ꓟ ꓡꓰ ꓬꓲ ꓪ ꓔꓯ ꓕꓱ ꓗꓪ ꓓꓯꓺ ꓡꓯ꓾ ꓐꓰ ꓐꓯ_ ꓟ ꓬꓲ ꓪ ꓑ ꓙ_ ꓡꓳ꓿ ꓖꓳ ꓡꓱ ꓠꓬꓲ ꓬꓲ ꓪ ꓠꓬ ꓟꓴ ꓗꓴꓸ ꓗꓪ ꓐꓰ ꓟꓴ ꓗꓪ ꓗꓪ ꓓꓯꓺ ꓙꓰꓳ꓿  ꓬꓲ ꓪ ꓔꓯ ꓛꓴꓽ ꓙꓳ ꓢꓴ_ ꓟꓲ ꓟꓳꓻ_ ꓡꓳ (ꓟꓳ 11ꓽ12)꓾ ꓐꓰ꓾ ꓢꓷ ꓙ ꓟꓳ ꓙ ꓢꓴ ꓖꓳ ꓠꓬꓲꓽ ꓣꓳ_ ꓐꓰ ꓗꓪ' ꓫꓵꓽ ꓢꓲ꓾ ꓬꓳ-ꓦ ꓡꓰ ꓐꓯ_ ꓡꓳ꓿ ꓪꓴ-ꓢ ꓬꓲ ꓢꓷ ꓙ ꓟꓳ ꓙ ꓢꓴ ꓠꓬꓲꓽ ꓣꓳ ꓥ ꓟ꓾ ꓘꓶ ꓫꓵꓽ ꓡꓵꓺ_ ꓐꓰ ꓘꓶꓽ ꓫꓵꓽ ꓫꓵꓼ ꓠꓬ ꓧꓶꓸ ꓕꓯ ꓟ ꓢꓶꓸ ꓟꓽ ꓞꓲ ꓛꓵꓽ ꓔꓴ_ ꓟ ꓟꓶ_ ꓡꓳ꓿ ꓬꓲꓥ-ꓗꓴꓷꓼ_ ꓐꓰ ꓐꓶꓽ ꓗꓴꓷꓼ ꓢꓲ ꓫꓬ ꓕꓳ ꓶ ꓜꓴꓻ ꓔꓯ 1804 ꓘꓳꓼ ꓗꓪ ꓔꓶꓺ ꓗꓷ_ ꓡꓳ꓿ ꓬꓴ-ꓣꓳ-ꓑ (EUROPE) ꓟꓵꓽ ꓗꓪ ꓕꓱ ꓡꓱ ꓫꓵꓽ ꓜꓴꓻ ꓮꓽ ꓟꓬꓹ ꓔꓯ ꓝꓸ ꓑꓶꓸ ꓝ ꓫꓵꓺ ꓔꓶꓺ_ ꓡꓳ꓿ 1816 ꓘꓳꓼ ꓕꓯꓽ ꓟꓴ-ꓗꓴꓷꓼ ꓟꓵꓽ ꓢꓲ-ꓫꓬ ꓕꓳ-ꓶ ꓜꓴꓸꓸ ꓥ-ꓟꓲ ꓫꓬꓹ ꓪ ꓡꓰꓳ꓿ ꓦꓬ ꓠꓬꓲ ꓖꓳ ꓟ ꓗꓪ ꓢꓲ ꓫꓬ ꓕꓳ ꓶ ꓔꓯ ꓥꓳꓽ ꓮꓽ ꓟꓬ ꓫꓵꓽ ꓡꓶꓸ ꓓꓳ ꓡꓰꓳ꓿
	1792 ꓘꓳꓼ ꓧꓶꓸ ꓕꓯ ꓟ ꓦꓬ ꓠꓬꓲ ꓗꓪ ꓐꓶꓽ ꓗꓴꓷꓼ ꓗꓪ ꓶꓼ ꓥꓳꓽ ꓫꓱꓹ ꓥꓳꓽ ꓬꓰ ꓠꓹ ꓟ ꓔꓯ ꓮꓽ ꓘꓶꓸ ꓟꓽ ꓓꓵ ꓙ ꓛꓲ ꓡ꓿ ꓖꓳ ꓡꓱ ꓥ_ ꓟꓲ ꓦꓬꓻ ꓘꓳꓼ (18) (18TH CENTURY) ꓖꓴ ꓡꓰ_ ꓐꓰ ꓬꓰ_ ꓕꓯ꓾ ꓑꓶꓸ ꓡꓰ ꓓꓴ ꓬꓲꓸ ꓓꓽ ꓟ ꓙꓳ_ ꓡꓳ꓿ ꓞꓳ ꓤ ꓐꓴ ꓠꓬ ꓞꓳ ꓤ ꓓꓵ ꓙ ꓚꓱꓹ ꓔꓯ ꓠꓲꓹ ꓘꓪꓽ ꓟꓽ ꓫꓵ ꓢꓲ꓾ ꓪꓴ-ꓢ ꓐꓯ ꓘꓶꓽ_ ꓐꓰ ꓕꓶꓻ_ ꓟ ꓙꓵꓻ ꓚꓱꓹ ꓙꓳ ꓛꓺ_ ꓟ ꓔꓯ ꓓꓵ ꓙ ꓛꓲ ꓡ_ ꓡꓳ꓿ ꓦꓬ ꓠꓬꓲ ꓖꓳ ꓟ ꓗꓪ ꓐꓰ ꓪꓴꓸ ꓔꓴ ꓢꓲ꓾ ꓐꓶꓽ ꓗꓴꓷꓼ ꓶꓼ ꓓꓳꓽ ꓫꓱꓹ ꓓꓳ ꓟꓬꓱꓽ ꓠꓬ꓾ ꓮꓽ ꓘꓶꓸ ꓪꓴꓽ ꓡ_ ꓡꓳ꓿
	ꓕꓳ ꓶ ꓠꓬꓲꓸ_ ꓟ ꓢꓷ ꓠꓲꓹ ꓪꓴꓽ ꓡ ꓟꓴ ꓡ_ ꓟ ꓥ_ ꓟꓲ꓾ ꓢꓲ ꓫꓬ ꓕꓳ ꓶ ꓑꓶꓺ ꓖꓶ_ ꓟ ꓟꓬꓱꓽ ꓔꓯ ꓢꓯꓼ ꓙꓳ ꓡ ꓝꓲ_ ꓡꓳ꓿ ꓠꓲꓹ ꓜꓳꓺ ꓡꓯ ꓘꓳ_ ꓟ ꓠꓲꓸ ꓡꓰ ꓢꓲ ꓒꓳꓹ ꓒꓶꓽ ꓡꓰ ꓪ ꓔꓲꓸ ꓔꓯ ꓙꓵꓽ_ ꓟ ꓙꓵꓽ ꓪ ꓥ_ ꓟꓲ ꓢꓯꓼ ꓐꓽ ꓡꓰ ꓟ ꓑꓶ ꓓꓴ꓾ ꓢꓲ ꓫꓬ ꓕꓳ ꓶ ꓑꓶꓺ ꓖꓶ_ ꓟ ꓟꓬꓱꓽ ꓐꓱ ꓶ ꓗ ꓘꓶꓽ ꓒꓴꓺ ꓡ ꓗꓷꓳ꓿ ꓮ ꓟꓶ ꓠꓽ ꓢꓲ ꓫꓬ ꓕꓳ ꓶ ꓔꓯ ꓕꓲ ꓟꓲ ꓠꓯ ꓡꓱꓸꓼ ꓗꓸ ꓘꓪ ꓘꓪ_ ꓐꓰ ꓔꓯꓹ ꓙꓰ ꓓ_ ꓥꓳ꓿
	“ꓙꓲ-ꓢꓴ ꓢꓲꓺ ꓤ ꓙꓵꓻ ꓚꓱꓹ ꓔꓯ ꓠꓬ ꓞꓳ ꓤ (12) ꓣꓳ ꓡꓰ ꓔꓶꓺ ꓔꓲ ꓬꓰ ꓟ ꓥ ꓡꓳ꓾ ꓐꓰ꓾ ꓞꓳ ꓤ ꓐꓴ ꓟꓽ ꓠꓽ ꓠꓽ ꓐꓯ ꓔꓬ ꓟ ꓔꓯ ꓑ ꓙ_ ꓟ ꓑꓶ ꓓꓴ꓾ ꓠꓸ ꓟꓰꓻ ꓠꓬꓲ ꓟꓽ ꓓꓻꓳ꓿ ꓙꓵꓻ ꓚꓱꓹ ꓕꓱ ꓟ ꓔꓯ ꓞꓳ ꓤ ꓕꓲ ꓣꓳ ꓡꓰ ꓐꓬꓺ ꓡꓰ ꓝꓲ ꓐ ꓡ_ ꓡꓳ꓾ ꓐꓯ_ ꓟ ꓔꓯ ꓥꓪ ꓗꓸ ꓚꓵꓺ ꓟꓳꓸ ꓖꓶ_ ꓐꓯ_ ꓡꓳ꓾” ꓐꓰ꓾ ꓪꓴ-ꓢ ꓔꓯ ꓟꓽ ꓢꓷ ꓢꓴ ꓐꓳ-ꓔꓲ-ꓤꓲ (VOLTAIRE) ꓡꓰ ꓐꓯ_ ꓡꓳ꓿ ꓢꓲ ꓫꓬ ꓕꓳ ꓶ ꓔꓯ ꓔꓳꓹ_ ꓟ ꓟꓯꓼ ꓘꓶꓽ ꓗꓪ ꓞꓳ ꓤ ꓬꓲꓸ ꓞꓲ ꓫꓬꓹ ꓔꓺ ꓢꓲ ꓟꓯꓼ ꓬꓰ_ ꓡꓳ꓿ ꓢꓲ ꓫꓬ ꓕꓳ ꓶ ꓔꓯ ꓟꓶꓽ ꓬꓰ ꓝꓲ_ ꓟ ꓔꓯ ꓟꓳꓸ ꓕꓽ ꓐꓯ ꓢꓰꓽ꓿ ꓐꓳ-ꓔ-ꓤꓲ ꓦꓬ ꓠꓬꓲ ꓗꓪ ꓢꓲ ꓫꓬ ꓕꓳ ꓶ ꓑꓷꓠ (100) ꓛꓲ ꓡꓰꓽ ꓙꓳ_ ꓥ_ ꓟꓲ꓾ ꓮ ꓟꓶ ꓠꓽ ꓬꓲꓸ ꓞꓲ ꓫꓬꓹ ꓙꓳ ꓡ ꓗꓷꓳ꓿ “ꓢꓲ ꓫꓬ ꓕꓳ ꓶ ꓠꓬ ꓓꓶꓽ ꓐꓰꓻ ꓮꓽ ꓟꓬꓹ ꓔꓯ ꓡꓱꓺ ꓬꓰ ꓝꓲ_ ꓟ ꓧꓳꓻ ꓓꓶꓽ ꓕꓲꓺ_ ꓡꓰ ꓐꓰ ꓗꓹ_ ꓡꓳ꓿” ꓢ 54ꓽ 17꓿
	“ꓪꓴ-ꓢ ꓬꓲ ꓐꓯ ꓘꓶꓽ ꓠꓽ ꓕꓲ ꓞꓲꓼ ꓕꓲ ꓑ ꓕꓶ ꓡꓰ-ꓥꓳ꓿” “ꓬꓲ ꓡꓯ ꓒꓯꓹ ꓡꓰ ꓬꓰ ꓔꓸ ꓟ ꓟꓬꓱꓽ ꓠꓬ ꓦ ꓡꓱ ꓐꓳ ꓟ ꓐꓰ-ꓸ ꓔꓱꓹ ꓜꓳꓽ ꓟ ꓥ-ꓡꓳ꓿’’ ꓞꓳ ꓤ ꓙꓵꓽ ꓪꓽ_ ꓐꓰ ꓞꓳ ꓤ ꓪꓽ ꓠꓬꓲ_ ꓟ ꓕꓯ ꓢꓲ ꓗꓪ ꓦꓲꓻ ꓚꓰꓺ ꓜꓶꓻ ꓔ ꓟ ꓮꓽ ꓙꓵꓽ ꓠꓬ ꓟꓶꓽ ꓬꓰ_ ꓥ_ ꓟꓲ꓾ ꓪꓴ-ꓢ ꓐꓯ ꓘꓶ ꓡꓳ ꓓꓰꓺ ꓕꓯ ꓢꓲ ꓗꓪ ꓜꓲꓻ ꓔ ꓟ ꓥ ꓕ ꓑꓳ ꓠꓽ꓾ ꓕꓲ ꓞꓲꓼ ꓕꓲ ꓑ ꓕꓶꓻ ꓞꓹ_ ꓥꓳ꓿ ꓢ 40ꓽ8ꓼ ꓖꓪ 111ꓽ7ꓹ 8꓿  




















16 ꓕꓱꓺ

ꓮ-ꓠꓱ ꓟ ꓙꓲ-ꓢꓴ ꓢꓲ ꓤꓼ ꓓꓵꓽ ꓓꓳꓸꓹ ꓢꓴ ꓐꓴ 

	ꓣꓳ-ꓟ ꓘꓴ ꓜꓲ ꓞꓳ ꓙꓵꓽ ꓪ_ ꓐꓰ ꓬꓲ ꓪ ꓙꓵꓻ ꓚꓱꓹ ꓗꓪ ꓬꓳꓹ ꓚꓲꓽ_ ꓟ ꓕꓲ ꓐꓱ ꓔꓯ ꓒꓰꓺ ꓗꓷ ꓥ_ ꓟꓲ꓾ ꓬꓲ ꓪ ꓪꓴꓸ ꓓꓵ ꓕꓱꓼ ꓚꓱꓹ ꓮꓽ ꓟꓬꓹ ꓠꓬ ꓰ-ꓖꓶ-ꓡꓯ ꓗꓪ ꓟ ꓘꓴ ꓜꓲꓼ ꓞꓳ ꓪꓴꓸ ꓓꓵ ꓕꓱꓼ ꓚꓱꓹ ꓗꓪ ꓦꓱꓹ ꓞꓹ_ ꓢꓰꓽ ꓡꓳ꓿ ꓢꓲ ꓫꓬ ꓕꓳ ꓶ ꓗꓪ ꓟꓽ ꓗꓽ ꓔ ꓟ ꓮ ꓙꓵꓽ ꓠꓬ꓾ ꓟꓽ ꓙꓲꓻ ꓟ ꓟꓽ ꓥ꓾ ꓐꓰ꓾ ꓬꓲ ꓪ ꓐꓯ_ ꓡꓳ꓿ ꓬꓲ ꓪ ꓛꓳꓻ ꓫꓱꓽ ꓚꓱꓹ ꓠꓬ ꓣꓳ-ꓟ ꓘꓴ ꓜꓲ ꓞꓳ_ ꓐꓰ ꓑ-ꓣꓳ-ꓔꓰ-ꓢꓶꓽ-ꓔꓯ ꓘꓴ ꓜꓲ ꓞꓳ ꓠꓬꓲꓽ ꓗꓴꓸ ꓚꓸꓼ ꓗꓪ ꓗꓳꓹ ꓞꓹ ꓓꓴ ꓔꓯ ꓣꓳꓺ ꓡꓰ ꓝꓲ_ ꓡꓳ꓿ ꓖꓳ ꓡꓱ ꓢꓲ ꓑ-ꓣꓳ-ꓔꓰ-ꓢꓶꓽ-ꓔꓯ ꓙꓵꓻ ꓚꓱꓹ ꓔꓯ ꓣꓳ-ꓟ ꓘꓴ ꓜꓲ ꓞꓳ ꓢꓲꓺ ꓤ ꓐꓴ ꓥ_ ꓟꓲ ꓘꓳ ꓣꓴ ꓐ ꓡ ꓠꓹ ꓟ꓾ ꓬꓲ ꓪ ꓢꓯꓼ ꓕꓵꓼ ꓔꓬ_ ꓡꓳ꓾ ꓐꓯ_ ꓡꓳ꓿
		ꓠꓱꓸ ꓐꓯ ꓕꓲ ꓜꓴ ꓠꓽ꓾ ꓖꓳ ꓡꓱ ꓟꓽ ꓓꓵꓽ ꓙ꓿ ꓕꓱ ꓡꓱ ꓬꓰ_ ꓟ ꓠꓬ ꓧꓶꓸ ꓕꓯ ꓬꓲ ꓪ ꓡꓲꓹ ꓗꓷ ꓟ ꓚꓳꓺ ꓑ ꓤꓶꓻ ꓬꓲꓸ ꓢꓷꓸ ꓡꓰ ꓓꓴ ꓥ ꓡꓳ꓾ ꓐꓰ꓾ ꓬꓲ ꓪ ꓡꓳꓸ ꓟꓳ_ ꓡꓳ꓿ ꓪꓴ ꓓꓵ ꓕꓱꓼ ꓚꓱꓹ_ ꓐꓰ ꓗꓪ' ꓫꓵ_ ꓟ ꓗꓺ ꓫꓵ ꓔꓯ ꓢꓲ ꓫꓬ ꓕꓳ ꓶ ꓗꓪ ꓪꓴ-ꓢ ꓡꓰ ꓟꓸ ꓖꓶ ꓔ ꓠꓬꓲ꓾ ꓖꓳ ꓟ ꓕꓯ ꓢꓲ ꓗꓪ ꓡꓴꓽ_ ꓟꓲ ꓡꓴꓽ ꓟꓽ ꓛꓵ꓾ ꓣꓳ_ ꓟꓲ ꓣꓴꓻ ꓠꓲꓸ ꓗꓷ ꓟꓽ ꓛꓵ꓾ ꓐꓰ꓾ ꓬꓲ ꓪ ꓐꓯ_ ꓡꓳ꓿ ꓣꓳ-ꓟ ꓘꓴ ꓜꓲ ꓞꓳ ꓠꓬ ꓪꓴ-ꓢ ꓡꓰ ꓕꓵꓼ ꓪ ꓖꓶ ꓔ ꓟ ꓗꓺ ꓫꓵꓺ ꓔꓯ ꓒꓰꓺ ꓗꓷ ꓢꓲ꓾ ꓪꓴ-ꓢ ꓡꓰ ꓗꓽ ꓔ ꓟ ꓔꓯ ꓗꓺ ꓫꓵꓺ ꓔꓶꓺ_ ꓡꓳ꓿
	ꓰ-ꓖꓶ-ꓡꓯ ꓗꓪ ꓟ ꓪꓴꓸ ꓓꓵ ꓕꓱꓼ ꓚꓱꓹ ꓗꓺ ꓫꓵꓺ ꓠꓬ ꓠꓲꓽ ꓐꓬꓱꓽ ꓢꓲꓺ ꓐꓬꓱꓽ ꓔꓯ ꓪꓴ ꓓꓵ ꓕꓱꓼ_ ꓟ ꓬꓲꓸ ꓢꓷ ꓡꓰ ꓓꓴ ꓥ ꓡꓳ꓾ ꓐꓰ ꓐꓯ ꓢꓲ꓾ ꓞꓳ ꓤ ꓮꓽ ꓟꓬꓹ ꓠꓬ ꓬꓲ ꓪ ꓪꓴ ꓓꓵ ꓕꓱꓼ_ ꓟ ꓚꓱꓹ ꓗꓪ ꓔꓺ ꓟꓽ ꓐ ꓡ꓿ ꓖꓳ ꓡꓱ ꓥ_ ꓟꓲ ꓗꓴꓷꓼ ꓙꓵꓽ ꓢꓴ ꓐꓴ ꓡꓰ ꓔꓳꓹ ꓙ_ ꓟ ꓟꓶ ꓔ ꓟ ꓘꓴ ꓜꓲ ꓞꓳ ꓖꓳ ꓟ ꓠꓬ꓾ ꓜꓴꓻ ꓗꓪꓺ ꓡꓯ ꓘꓳ_ ꓟ ꓔꓯ ꓗꓽ ꓔ ꓢꓲ꓾ ꓗꓪꓺ ꓓꓳ ꓙꓰ ꓢꓲ ꓠꓱꓸ ꓐꓯ ꓕꓲꓽ ꓖꓺ ꓗꓪ ꓪꓴ ꓓꓵ ꓕꓱꓼ  ꓢꓴ ꓔꓯ ꓠꓬ꓾ ꓐꓱ ꓓꓴꓽ ꓐꓱ_ ꓟ꓾ ꓗꓴꓷꓼ ꓗꓪ ꓐꓰ ꓖꓼ ꓓꓳ ꓗꓷ_ ꓟ꓾ ꓥ ꓠꓬ ꓫꓵꓻ ꓝꓴꓲ ꓖꓶ_ ꓟ ꓕꓱ ꓡꓱ ꓫꓵꓽ ꓬꓰ ꓖꓶ_ ꓡꓳ꓿
	ꓒꓬꓴ-ꓤꓲ-ꓔ (PURITANS) ꓐꓴ ꓠꓬ ꓠꓯꓺ ꓕꓺ_ ꓟ꓾ ꓘꓶꓻ ꓙꓵꓻ_ ꓟ_ ꓐꓰ ꓐꓱ ꓓꓴꓽ ꓐꓱ_ ꓟ ꓔꓳꓹ ꓜꓳꓽ ꓔꓬ ꓠꓬꓲ꓾ ꓪ ꓜꓲ ꓙꓲꓻ_ ꓟ ꓦꓬ ꓠꓬꓲ ꓔꓯ ꓥꓳꓺ ꓡꓳꓸ ꓟꓽ ꓐ ꓡꓻꓳ꓿ ꓧꓳ-ꓡ ꓗꓴꓷꓼ (HOLLAND) ꓗꓪ ꓛꓰꓹ ꓙꓰ ꓠꓹ ꓟ ꓢꓯꓼ ꓕꓵꓼ ꓢꓴ ꓠꓬ꓾ ꓛꓴꓽ ꓙꓳ ꓢꓴ ꓡꓯ ꓒꓯꓹ ꓗꓪ ꓡꓯ ꓙꓱ ꓪ ꓡꓰ_ ꓡꓳ꓿ ꓖꓳ ꓡꓱ ꓥ_ ꓟꓲ ꓬꓲ ꓪ ꓠꓬ ꓠꓲꓹ ꓟ ꓟꓽ ꓙꓬ ꓙꓬ ꓢꓯꓼ ꓕꓵꓼ_ ꓟ ꓑꓶ ꓓꓴ꓾ ꓡꓳꓹ ꓬꓰ_ ꓕꓯ ꓬꓲꓼ ꓤ ꓠꓬꓲ ꓤ ꓐꓴ ꓦꓲꓻ ꓗꓪ ꓫ ꓑꓬ ꓖꓴ ꓧꓪꓺ ꓟꓶ ꓡꓰ_ ꓡꓳ꓿
	ꓬꓲ ꓪ ꓠꓬ ꓬꓲ ꓪ ꓔꓯ ꓙꓳ_ ꓟ ꓦꓲꓻ꓾ ꓟꓬꓱꓽ_ ꓐꓰ ꓖꓴꓽ ꓙꓴꓽ ꓖꓴꓽ ꓟꓲ ꓮꓽ ꓙꓵ ꓔꓯ ꓡꓳꓺ ꓔꓲꓸ ꓬꓰ ꓢꓲ꓾ ꓐꓶꓽ ꓟꓵꓽ ꓗꓪ ꓬꓲ ꓪ ꓧꓪꓺ ꓟꓡ_ ꓟ ꓟꓬꓱꓽ ꓔꓯ ꓣꓱꓽ ꓢꓲ ꓠꓬꓲ꓾ ꓫ ꓫ ꓤ_ ꓐꓰ ꓦꓬ ꓠꓬꓲ ꓗꓳꓸ ꓪ_ ꓡꓳ꓿ ꓬꓲꓸ_ ꓡꓰꓽ ꓬꓲ ꓪ ꓠꓬ ꓟꓽ ꓐꓻ ꓟꓽ ꓛꓵꓽ ꓟꓬꓱꓽ ꓬꓰ ꓢꓯꓼ ꓕꓵꓼ ꓢꓲ꓾ ꓪꓴ-ꓢ ꓖꓶ ꓡ_ ꓟ ꓶꓼ ꓤ ꓫꓱꓹ ꓤ ꓔꓯ ꓫ ꓟꓳ ꓫꓱꓸ ꓖꓶ ꓢꓲ ꓠꓬꓲ꓾ ꓦꓻ ꓔꓲ ꓒꓳꓹ ꓙ ꓡꓯ ꓘꓳ ꓚꓱꓹ ꓗꓪ ꓘꓶꓻ ꓡꓶꓽ ꓓꓴ ꓟꓽ ꓙꓳ ꓟ ꓑꓶ ꓓꓴ ꓗꓹ ꓛꓲ ꓓꓴ ꓔꓯ ꓧꓪꓺ ꓟꓶ ꓡꓰ_ ꓡꓳ꓿

ꓒꓬꓱꓼ ꓡ_ ꓟ ꓫꓵꓽ ꓪ ꓮ ꓙꓵꓽ ꓠꓬ ꓪꓴ-ꓢ ꓡꓰ ꓣꓱꓽ ꓬꓰ_ ꓟ ꓥ_ ꓟ

	ꓗꓴꓷꓼ ꓕꓲ ꓗꓴꓷꓼ ꓔꓯ ꓔꓶꓺ ꓢꓲ ꓚꓲ ꓛꓬ ꓞꓲꓼ ꓤ ꓡꓯꓹ ꓤ ꓐꓴ ꓔꓯ ꓦ ꓡꓱ ꓚꓱꓹ ꓩꓴꓺ ꓔ ꓟ ꓡꓯꓼ ꓪ ꓖꓶ ꓠꓹ ꓟ ꓐꓱ ꓶ꓾ ꓬꓲꓻ ꓡꓴꓽ ꓐꓱ ꓖꓳ ꓐ ꓢꓲ ꓗꓪ ꓟ ꓟꓵꓽ ꓕꓲ ꓟꓵꓽ ꓔꓯ ꓪꓴ-ꓢ ꓡꓰ ꓖꓴꓺ ꓟꓳꓸ ꓖꓶ_ ꓟ_ ꓡꓰ ꓐꓰ ꓚꓬꓹ ꓪ ꓡꓰ ꓠꓬꓲ꓾ ꓒꓬꓴ-ꓤꓲ-ꓔ ꓐꓴ ꓠꓬ ꓪꓴ-ꓢ ꓡꓰ ꓧꓳꓽ ꓟꓳꓸ ꓖꓶ_ ꓟ ꓔꓯ ꓛꓳ ꓢꓲ ꓣꓱꓽ ꓬꓰ_ ꓡꓳ꓿ ꓗꓸ ꓧꓪꓺ_ ꓟ_ ꓐꓰ ꓗꓴꓷꓼ ꓗꓪ ꓐꓰ ꓖꓼ ꓓꓳ_ ꓟ ꓠꓬ ꓩꓴ ꓔ ꓟ ꓟꓶ ꓠꓹ ꓟ ꓚꓱꓹ ꓒꓬꓱꓼ ꓡ_ ꓡꓳ꓿
	ꓒꓬꓴ-ꓤꓲ-ꓔ ꓐꓴ ꓠꓬ ꓰ-ꓖꓶ-ꓡꓯ ꓘꓴ ꓜꓲ ꓞꓳ ꓗꓪ ꓐꓰ ꓟꓽ ꓧꓹ ꓟꓽ ꓓ꓾ ꓐꓰ ꓗꓷ ꓡꓰ ꓕꓯ꓾ “ꓪꓴ-ꓢ ꓡꓰ ꓩꓴ ꓔ ꓟ ꓞꓳ ꓤ_ ꓡꓰ ꓐꓰ ꓣꓳ ꓠꓬ ꓪꓴ-ꓢ ꓡꓰ ꓟꓳꓸ ꓖꓶ ꓔ ꓟ_ ꓐꓰ ꓪꓴ-ꓢ ꓡꓰ ꓟꓳꓸ ꓖꓶ ꓡ ꓠꓹ ꓟ ꓚꓱꓹ ꓔꓯ ꓛꓳꓻ ꓫꓱꓽ ꓡꓯ꓾” ꓐꓯ_ ꓟ ꓘꓶꓽ ꓫꓵꓽ ꓕꓲ ꓟ ꓬꓰ ꓢꓲ ꓔꓺ ꓡꓯ ꓘꓳ_ ꓡꓳ꓿ ꓕꓱ ꓟ ꓠꓬ ꓑ-ꓣꓳ-ꓔꓰ-ꓢꓶꓽ-ꓔꓯ ꓙꓵꓻ ꓚꓱꓹ ꓐꓱ ꓶ ꓬꓳꓹ ꓚꓲꓽ_ ꓟ ꓗꓺ ꓫꓵꓺ ꓕꓲ ꓟ ꓥ ꓡꓳ꓿ ꓪꓰ ꓤ ꓖꓳ ꓕꓲꓽ ꓜꓴ ꓠꓬ ꓟꓵꓽ ꓫꓵꓼ ꓗꓪ ꓔꓬ ꓖꓴ ꓠꓬꓲ ꓖꓴ ꓧꓪꓺ ꓠꓹ ꓟ ꓧꓳ-ꓡ ꓗꓪ ꓐꓰ ꓓꓳ ꓙꓰ_ ꓡꓳ꓿ ꓬꓲ ꓪ ꓘꓴ ꓜꓲ ꓞꓳ ꓟꓸ ꓒ ꓥ ꓟ ꓬꓳ-ꓦ ꓣꓳ-ꓐꓲ-ꓢꓳ-ꓠ (ROBINSON) ꓡꓰ ꓬꓲ ꓪ ꓔꓯ ꓧꓪꓸ ꓧꓪꓸꓼ ꓐꓯ ꓢꓲ ꓫ ꓕꓱ ꓔꓲ ꓬꓰ_ ꓟ ꓐꓯ ꓘꓶ ꓠꓬ꓾ ꓕꓱ ꓡꓱ ꓥ ꓡꓳ꓿ 
	“ꓙꓲ-ꓢꓴ ꓗ ꓠꓯ ꓗꓪ ꓥꓪ ꓛꓳꓻ ꓩꓴ ꓡ ꓗꓷ ꓟ ꓙ ꓖꓴ ꓟꓬ ꓛꓲ ꓟꓽ ꓶꓽ ꓟ ꓓꓴ ꓓꓳ ꓙ ꓖꓴ ꓕꓲ ꓚꓱꓹ ꓗꓪ ꓫꓱꓽ ꓠꓹ  ꓟ꓾ ꓥꓪ ꓗ ꓠꓯ ꓛꓳꓻ ꓡꓯ꓾ ꓐꓰ꓾ ꓪꓴ-ꓢ_ ꓐꓰ ꓟꓴ ꓗꓪ ꓝꓲ ꓓꓴ ꓐꓴ ꓒꓬꓱꓽ ꓕꓯ ꓗꓪ ꓠꓴ ꓪ ꓔꓯ ꓥꓪ ꓪꓴꓸ ꓖꓶ ꓠꓲꓹ ꓫꓵ_ ꓡꓳ꓿ ꓮꓽ ꓧꓪꓹ ꓪꓴ-ꓢ ꓡꓰ ꓠꓴ ꓪ ꓔꓯ ꓠꓱꓸ ꓐꓯ ꓕꓲ ꓚꓱꓹ ꓥꓸ ꓟꓳꓸ ꓖꓶ ꓡ ꓐꓭ ꓕꓯ ꓠꓽ꓾ ꓠꓴ ꓪ ꓥꓪ ꓟꓸ ꓘꓶꓽ ꓔꓯ ꓛꓳ ꓩꓴ ꓡ ꓗꓷ ꓟ_ ꓡꓰ ꓐꓰ꓾ ꓥꓪ ꓥ_ ꓟꓲ ꓠꓴ ꓪ ꓔꓯ ꓛꓳꓻ_ ꓐꓯ_ ꓡꓳ꓿ ꓮ ꓡꓲꓳ ꓐꓯ ꓠꓬ ꓣꓳꓽ ꓔꓯ ꓖꓶ ꓠꓹ ꓟ ꓔꓱꓹ ꓚꓵꓺ_ ꓟ_ ꓐꓰ ꓠꓬꓲ ꓟꓳ ꓓꓴ ꓪꓴ-ꓢ ꓔꓯ ꓮꓽ ꓟꓬꓹ ꓙꓳ_ ꓢꓰꓽ ꓡꓳ꓾ ꓐꓰ꓾ ꓥꓪ ꓦ ꓡꓱ ꓐꓳ_ ꓡꓳ꓿”
	“ꓥꓪ ꓕꓲ ꓒꓳꓹ ꓗꓪ ꓐꓯ_ ꓕꓯ꓾ ꓫꓬꓹ ꓔꓱꓹ ꓔ ꓟ ꓘꓴ ꓜꓲ ꓞꓳ ꓐꓴ ꓐꓱ ꓶ ꓥꓪ ꓠꓲꓹ ꓟ ꓫꓸ ꓙ ꓟꓽ ꓘꓴꓻꓳ꓿ ꓬꓲ ꓪ ꓠꓬ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓢꓴ ꓐꓴ ꓡꓰ ꓮ ꓡꓲ ꓗꓪ ꓧꓳꓽ ꓛꓲ ꓬꓰ ꓠꓬ ꓬꓲꓸ ꓖꓳ ꓗꓪ ꓛꓲ_ ꓡꓰꓽ ꓔꓬ_ ꓡꓳ꓿ ꓡꓴ-ꓔꓷ ꓔꓯ ꓛꓳ ꓢꓴ ꓠꓬ ꓡꓴ-ꓔꓷ ꓡꓰ ꓡꓳꓸ ꓟꓳ_ ꓟ ꓔꓯ ꓘꓳ ꓙꓰ ꓢꓲ꓾ ꓮꓸ ꓫꓵ_ ꓟꓲ ꓬꓰ ꓟꓽ ꓐ ꓡ꓿ ꓗꓷ-ꓡ-ꓪꓰ ꓔꓯ ꓛꓳ ꓢꓴ ꓐꓴ ꓥ_ ꓟꓲ꓾ ꓗꓷ-ꓡ-ꓪꓰ ꓡꓰ ꓮ ꓡꓲ ꓗꓪ ꓧꓳꓽ ꓛꓲ ꓬꓰ ꓠꓬ ꓬꓲ ꓖꓳ ꓗꓪ ꓛꓲ_ ꓡꓰꓽ ꓔꓬ ꓢꓰꓽ ꓡꓳ꓿ ꓗꓷ-ꓡ-ꓪꓰ ꓠꓽ ꓮꓽ ꓙꓵꓽ ꓔꓯ ꓡꓳꓸ ꓟꓳ ꓗꓷ ꓡꓳ ꓫꓵꓽ ꓟꓽ ꓥ꓿ ꓮꓽ ꓧꓪꓹ ꓬꓲ ꓪ ꓠꓬ ꓠꓬꓲꓸ ꓠꓬꓲ ꓢꓯꓸ ꓔꓬ ꓢꓰꓽ ꓐꓭ ꓕꓯ ꓠꓽ꓾ ꓬꓲ ꓪꓴꓸ ꓟ ꓠꓬꓲ ꓟꓳ ꓓꓴ ꓔꓯ ꓬꓲ ꓪ ꓘꓳ ꓣꓴ ꓟꓶ ꓗꓷ ꓟ_ ꓡꓰ ꓐꓰ꓾ ꓗꓸ ꓠꓯ ꓟꓳꓸ ꓖꓶ ꓡ_ ꓟ ꓠꓬꓲ ꓟꓳ ꓓꓴ ꓔꓯ_ ꓟꓲ ꓬꓲ ꓪ ꓘꓳ ꓣꓴ ꓟꓶ ꓠꓲꓹ ꓫꓵ_ ꓡꓳ꓿”
	“ꓠꓴ ꓪ ꓚꓲꓸ ꓟꓶ ꓔ ꓠꓹ ꓟ ꓕꓲ ꓫꓵꓽ ꓠꓬ꓾ ꓪꓴ-ꓢ ꓐꓯ ꓘꓶ ꓗꓪ ꓐꓰ ꓠꓴ ꓪ ꓔꓯ ꓥꓸ ꓟꓳꓸ ꓖꓶ ꓡ_ ꓟ ꓠꓬꓲ ꓟꓳ ꓓꓴ ꓮ ꓡꓲ ꓕꓲ ꓫꓵꓽ ꓔꓯ ꓥ_ ꓟꓲ ꓠꓴ ꓪ ꓘꓳ ꓣꓴ_ ꓥꓳ꓾ ꓐꓰ꓾ ꓪꓴ-ꓢ_ ꓐꓰ ꓞꓳ ꓤ ꓒꓬꓱꓽ ꓕꓯ ꓗꓪ ꓠꓴ ꓪ ꓡꓰ ꓠꓲꓹ ꓧꓳꓹ ꓔ ꓟ ꓘꓶꓽ ꓫꓵꓽ ꓥ ꓡꓳ꓿ ꓝꓮꓲ ꓠꓬ ꓠꓴ ꓪ ꓔꓯ ꓓꓰꓽ ꓔ ꓠꓲꓹ ꓫꓵ_ ꓟ ꓕꓲ ꓫꓵꓽ ꓠꓬ꓾ ꓠꓴ ꓪ ꓘꓳ ꓣꓴ ꓟꓶ_ ꓟ ꓔꓱꓹ ꓚꓵꓺ_ ꓟ ꓮ ꓡꓲ ꓕꓲ ꓫꓵ ꓔꓯ ꓥ_ ꓟꓲ ꓢꓲ ꓫꓬ ꓕꓳ ꓶ ꓗꓪ ꓐꓰ ꓔꓯꓺ ꓠꓬꓲ ꓢꓲ ꓚꓬꓹ ꓠꓬꓲ ꓠꓯ_ ꓡꓳ꓿ ꓮ ꓡꓲꓳ ꓐꓯ ꓠꓬ ꓙꓲ-ꓢꓴ ꓢꓲꓺ ꓤ ꓮ ꓡꓲ ꓕꓲ ꓣꓳ ꓥ_ ꓟꓲ ꓢꓲ ꓫꓬ ꓕꓳ ꓶ ꓔꓯ ꓕꓲ ꓧꓪꓹꓼ ꓐꓰ ꓐꓲꓼ ꓜꓲꓼ ꓡꓰ ꓗꓪ ꓛꓲ ꓢꓳꓺ ꓣꓴ ꓙ ꓜꓲꓼ ꓟꓽ ꓐ ꓡ꓿ ꓝꓮꓲ ꓙꓲ-ꓢꓴ ꓢꓲꓺ ꓤ ꓐꓴ ꓔꓯ ꓔꓳꓹ ꓔꓬ ꓟ꓾ ꓕꓱ ꓘꓶ ꓪꓴꓽ_ ꓟ ꓠꓯ ꓞꓲꓹ_ ꓟ ꓗꓪ ꓐꓰ ꓢꓸ ꓖꓪ ꓢꓲ ꓫꓵꓺ ꓫꓵꓺ ꓤ ꓛꓰꓹ ꓡꓲꓹ ꓙꓰ ꓠꓹ ꓟ_ ꓟꓲ ꓒꓬꓱꓼ ꓡ ꓟꓽ ꓓ꓿”
	ꓪꓰ ꓤ ꓖꓳ ꓕꓲ ꓧꓳꓽ ꓠꓬ ꓞꓳ ꓤ ꓢꓲꓺ ꓦꓰꓽ ꓠꓲꓹ ꓔꓯ ꓠꓬꓲꓸ ꓔ ꓟ ꓗꓪ ꓐꓰ ꓩꓴ ꓗꓷ ꓟꓶ ꓠꓲꓹ ꓫꓵ_ ꓟ ꓠꓲꓹ ꓟ ꓕꓲꓽ ꓫꓵꓽ ꓤ ꓑꓶ ꓓꓴ꓾ ꓫ ꓙꓵꓻ_ ꓟ_ ꓐꓰ ꓪꓴꓽ ꓧꓶ_ ꓟ ꓜꓲꓽ ꓢꓲ꓾ ꓬꓲ ꓡꓴ ꓐꓱ ꓓꓽ ꓟ ꓔꓯ ꓗꓳꓸ ꓙ ꓙꓰ ꓢꓲ ꓠꓬꓲ꓾ ꓢꓯꓼ ꓙꓳ_ ꓟ ꓗꓴꓷꓼ ꓕꓲ ꓗꓴꓷꓼ ꓔꓯ ꓔꓶꓺ_ ꓡꓳ꓿ ꓖꓳ ꓡꓱ ꓥ_ ꓟꓲ ꓦ ꓡꓱ ꓚꓱꓹ ꓗꓪ ꓩꓴ ꓗꓷ ꓟꓶ_ ꓟ ꓬꓲ ꓗꓺ ꓫꓵꓺ ꓔꓯ ꓬꓲ ꓪ ꓟꓽ ꓙ ꓜꓲꓼ ꓢꓰꓽ꓿ ꓮꓽ ꓘꓶꓸ ꓫ ꓙꓵꓻ ꓜꓲꓽ ꓢꓲ ꓬꓲ ꓪ ꓟꓶ ꓔ_ ꓟ ꓩꓴ ꓗꓷ ꓟꓶ_ ꓟ ꓟꓸ ꓟꓲ ꓔꓯ ꓠꓱ ꓐꓯ ꓢꓴ ꓔꓯ ꓬꓲ ꓪ ꓚꓺ ꓟꓸ ꓖꓶ ꓟꓽ ꓐ ꓡ ꓢꓰꓽ꓿ ꓞꓳ ꓤ ꓢꓲꓺ ꓦꓰꓽ ꓠꓲꓹ ꓔꓯ ꓠꓬꓲꓸ ꓔ ꓠꓹ ꓟ ꓙꓵꓽ ꓪ_ ꓐꓰ ꓙꓵꓻ ꓚꓱꓹ ꓥꓳꓽ ꓡꓰ ꓢꓴ ꓐꓴ ꓔꓯ ꓛꓬꓻ ꓒꓵꓽ ꓖꓶ ꓠꓹ ꓟ ꓙꓵꓽ ꓪ ꓠꓬ꓾ ꓪꓴ-ꓢ ꓡꓰ ꓘꓴ ꓜꓲ ꓞꓳ ꓔꓯ ꓡꓯꓼ ꓙꓱ ꓔ_ ꓡꓳ꓾ ꓐꓰ꓾ ꓙꓵꓻ_ ꓟ ꓠꓬ꓾ ꓣꓳ-ꓟ ꓘꓴ ꓜꓲ ꓞꓳ ꓐꓴ ꓥꓳꓽ ꓡꓰ_ ꓟ ꓗꓳ ꓡꓳ ꓗꓪ ꓕꓲꓽ ꓟ ꓥ ꓡꓳ꓿ ꓦ ꓡꓱ ꓚꓱꓹ ꓫꓬꓹ ꓔꓱꓹ  ꓢꓴ ꓐꓴ ꓗꓳ ꓡꓳ ꓗꓪ ꓥ_ ꓟꓲ ꓣꓳ-ꓟ ꓘꓴ ꓜꓲ ꓞꓳ ꓠꓲꓹ ꓟ ꓓꓯꓹ_ ꓢꓰꓽ ꓡꓳ꓿ ꓒꓳꓹ ꓒꓶꓽ ꓐꓴ ꓡꓰ ꓘꓴ ꓜꓲ ꓞꓳ ꓔꓯ ꓑꓲꓸ ꓔ ꓟ ꓠꓯꓺ ꓞꓲꓹ_ ꓟ ꓠꓬ ꓮ ꓙꓵꓽ ꓟꓽ ꓫꓬꓻ ꓡꓰ ꓢꓰꓽ꓿ 
	ꓗꓴꓷꓼ ꓫꓵꓼ ꓔꓶꓺ ꓢꓴ ꓖꓳ ꓕꓲ ꓧꓳꓽ ꓠꓬ ꓗꓴꓷꓼ ꓙꓵꓽ ꓚꓱꓹ_ ꓐꓰ ꓦ ꓡꓱ ꓚꓱꓹ ꓔꓯ ꓔꓺ ꓡꓯꓼ ꓘꓳ_ ꓟ ꓗꓴꓷꓼ ꓔꓯ ꓔꓶꓺ ꓢꓲ꓾ ꓙꓵꓻ ꓚꓱꓹ ꓥꓳꓽ ꓡꓰ ꓢꓴ ꓔꓯ ꓗꓽ ꓠꓹ ꓟ ꓙꓵꓽ ꓪ ꓠꓬ ꓐꓯ ꓟꓴ ꓫꓬꓹ ꓒ ꓐꓴ ꓔꓯ ꓖꓶ ꓔ_ ꓡꓳ꓿ ꓕꓱ ꓡꓱ ꓐꓰ ꓟꓲ ꓠꓯ ꓙꓵꓽ ꓪ ꓠꓬ ꓘꓴ ꓜꓲ ꓞꓳ ꓡꓯ ꓒꓯꓹ ꓗꓪ ꓓꓯꓹ_ ꓡꓳ꓿ ꓖꓳ ꓡꓱ ꓠꓬꓲ ꓙꓵꓽ ꓚꓱꓹ ꓕꓱ ꓟ ꓠꓬ ꓮꓽ ꓤ ꓤ ꓐꓰ ꓘꓶꓻ ꓙꓵꓻ_ ꓟ ꓔꓯ ꓟꓳꓸ ꓡꓯꓼ ꓙꓰ ꓔꓬ_ ꓡꓳ꓿

ꓣꓳ-ꓙꓬ ꓪꓰ-ꓡꓲ-ꓬ (ROGER WILLIAMS)

	ꓬꓲ ꓪꓴꓸ ꓟ ꓪꓰ ꓤ ꓐꓴ_ ꓡꓰ ꓐꓰ ꓣꓳ-ꓙꓬ ꓪꓰ-ꓡꓲ-ꓬ ꓥ_ ꓟꓲ꓾ ꓦ ꓡꓱ ꓚꓱꓹ ꓗꓪ ꓩꓴ ꓔ ꓟ ꓟꓶ ꓠꓹ ꓟ꓾ ꓟꓲ ꓠꓯ ꓫꓵꓼ ꓕꓱ ꓟ ꓗꓪ ꓛꓲ ꓡ_ ꓡꓳ꓿ ꓖꓳ ꓡꓱ ꓥ_ ꓟꓲ ꓩꓴ ꓔ ꓟ ꓕꓱ ꓟ ꓠꓬ ꓞꓳ ꓤ ꓮꓽ ꓙꓵꓽ ꓕꓲ ꓡꓰꓹꓼ ꓟꓶ ꓙꓲꓽ ꓙꓳ_ ꓟ ꓥ ꓡꓳ꓾ ꓐꓯ_ ꓟ ꓔꓯ ꓘꓳ ꓣꓴ ꓔ ꓢꓴ ꓠꓬ꓾ ꓠꓲꓸ ꓐꓱ ꓤ ꓥ ꓟ ꓔꓯ ꓬꓲꓸ ꓡꓳꓸ ꓟꓳ_ ꓡꓳ꓿ ꓪꓰ-ꓡꓲ-ꓬ ꓠꓬ ꓔꓱꓹ ꓚꓵꓺ_ ꓟ ꓔꓯ ꓧꓪꓺ ꓢꓴ ꓕꓲ ꓣꓳ ꓥ ꓟ_ ꓡꓰꓽ ꓟꓽ ꓞꓲ꓾ “ꓞꓳ ꓤ ꓢꓲꓺ ꓦꓰꓽ ꓠꓲꓹ ꓕꓯ ꓢꓲ ꓗꓪ ꓦꓲꓻ ꓚꓰꓺ ꓜꓶꓻ ꓔ ꓟ ꓗꓴꓷꓼ ꓙꓵꓽ ꓚꓱꓹ ꓔꓯ ꓔꓶꓺ ꓢꓴ꓾ ꓤꓶꓻ ꓫꓵꓼ ꓙꓲ-ꓢꓴ ꓢꓲꓺ ꓤ ꓗꓳ ꓡꓳ ꓗꓪ ꓬꓲꓸ ꓪꓴꓸ ꓕꓲ ꓣꓳ ꓥ ꓡꓳ꓿” “ꓑ ꓫꓬ ꓐꓴ ꓡꓰ ꓥ_ ꓟꓲ꓾ ꓐꓯ ꓟꓴ ꓫꓬꓹ ꓒ ꓐꓴ ꓡꓰ ꓥ_ ꓟꓲ꓾ ꓞꓳ ꓤ ꓕꓲ ꓣꓳ ꓡꓰ ꓠꓱꓸ ꓐꓯ ꓕꓲ ꓣꓳ ꓔꓯ ꓬꓰ ꓖꓶ ꓙꓲꓽ ꓙꓳ_ ꓟ ꓶꓻ_ ꓐꓰ ꓗꓪ' ꓫꓵꓽ ꓢꓲ꓾ ꓐꓯ ꓞꓷꓹ ꓖꓶ ꓐ ꓡ ꓐꓭ_ ꓥꓳ꓿ ꓖꓳ ꓡꓱ ꓥ_ ꓟꓲ ꓪꓴ-ꓢ_ ꓐꓰ ꓗꓴꓸ ꓙꓲ ꓙꓳ_ ꓟ ꓶꓻ ꓔꓯ ꓬꓲ ꓪ ꓐꓯ ꓞꓷꓹ ꓠꓹ ꓟ ꓢꓯꓼ ꓕꓵꓼ_ ꓕꓯ ꓠꓽ꓾ ꓬꓲ ꓪ ꓠꓬ ꓠꓬꓲꓺ ꓖꓴ ꓑꓺ ꓡꓰꓳ꓿ ꓦ ꓡꓱ ꓐꓳ ꓓꓴ ꓟꓽ ꓙꓳ꓿ ꓐꓯ ꓟꓴ ꓫꓬꓹ ꓒ ꓔꓯ ꓙꓵꓽ ꓪ ꓙꓳ_ ꓕꓯ ꓠꓽ꓾ ꓬꓲ ꓠꓬ ꓕꓲ ꓠꓬꓲ ꓗꓪ ꓙꓵꓻ ꓚꓱꓹ ꓕꓲ ꓫꓵꓽ ꓚꓰꓼ ꓓꓳ ꓡ_ ꓥꓳ꓿ ꓰ-ꓖꓶ-ꓡꓯ ꓔꓯ ꓙꓵꓽ ꓢꓴ ꓪ ꓔꓲ ꓮꓽ ꓟꓬꓹ ꓠꓬ ꓕꓵꓼ ꓪ ꓬꓲꓸ ꓫꓵꓽ ꓬꓲ ꓙꓰ ꓔꓶꓺ_ ꓡꓳ꓿ ꓒꓳꓹ ꓒꓶꓽ ꓥ_ ꓟꓲ ꓕꓵꓼ ꓪ ꓬꓲꓸ ꓫꓵꓽ ꓬꓲ ꓙꓰꓽ ꓔꓶꓺ_ ꓡꓳ꓿ ꓖꓳ ꓟ_ ꓡꓰ ꓐꓰ ꓐꓯ ꓟꓴ ꓫꓬꓹ ꓒ ꓐꓴ ꓥ_ ꓟꓲ꓾ ꓠꓬꓲꓸ ꓠꓬꓲ ꓕꓲ ꓫꓵꓽ꓾ ꓢ ꓖꓶ ꓕꓲ ꓫꓵꓽ꓾ ꓐꓰ꓾ ꓕꓵꓼ ꓪ ꓮꓽ ꓟꓬꓹ ꓔꓶꓺ ꓡ ꓗꓴ_ ꓥꓳ꓾ ꓐꓰ꓾ ꓪꓰ-ꓡꓲ-ꓬ ꓡꓰ ꓐꓯ_ ꓡꓳ꓿
	ꓔꓶꓺ ꓔ ꓟ ꓪ ꓘꓴ ꓦꓲ ꓗꓪ ꓪꓴꓸ ꓓꓵ ꓕꓱꓼ ꓢꓴ ꓔꓯ ꓠꓬ ꓒꓴꓻ ꓧꓪꓹ ꓜꓽ_ ꓟ꓾ (ꓘꓳꓹ ꓜꓽ_ ꓟ) ꓥ ꓠꓬ ꓐꓱ ꓓꓴꓽ ꓐꓱꓺ_ ꓟ ꓬꓰ ꓖꓶ_ ꓡꓳ꓿ “ꓙꓵꓻ ꓚꓱꓹ ꓟꓽ ꓧꓳꓹ ꓢꓴ_ ꓐꓰ ꓟꓽ ꓓ ꓟꓽ ꓞ ꓔꓺ ꓡꓯ ꓘꓳ ꓝꓲ_ ꓟ ꓠꓬ꓾ ꓦꓵꓻ_ ꓕꓲ ꓠꓬꓲ ꓕꓯ_ ꓡꓰ ꓞꓳ ꓤ ꓕꓲ ꓣꓳ ꓔꓯ ꓙꓳ_ ꓟ ꓙꓵꓽ ꓪ ꓔꓯ ꓟꓬ ꓒꓴ ꓒꓴ ꓠꓬꓲꓸ ꓔ_ ꓟ ꓥ ꓡꓳ꓾ ꓐꓰ꓾ ꓪꓰ-ꓡꓲ-ꓬ ꓘꓳ ꓣꓴ ꓔ_ ꓡꓳ꓿ ꓦꓻ ꓠꓲꓹ ꓟꓽ ꓓꓯꓹ_ ꓟ ꓪ ꓘꓴ ꓜꓲꓼ ꓓꓴ ꓗꓪ ꓟꓽ ꓓ ꓟꓽ ꓞ ꓔꓺ ꓝꓲ_ ꓟ ꓠꓬ꓾ ꓦꓻ ꓗꓪ ꓠꓲꓹ ꓒꓵꓽ ꓠꓲꓹ ꓡꓱ ꓗꓶꓸ ꓗꓶꓸ ꓔꓬ ꓟ_ ꓐꓰ ꓕꓲ ꓡꓰꓹꓼ ꓥꓳ꓿ ꓮꓽ ꓟ ꓥ_ ꓟꓲ ꓚꓲ ꓛꓬ ꓟꓽ ꓠꓲꓹ ꓫꓵ ꓢꓲ ꓟꓽ ꓓ ꓟꓽ ꓞ ꓪꓴ ꓓꓵ ꓕꓱꓼ_ ꓟ (ꓥ ꓠꓬ ꓕꓱꓼ ꓝꓲ_ ꓟ) ꓬꓰ ꓟꓽ ꓓ꓾” ꓐꓰ꓾ ꓬꓲ ꓐꓯ_ ꓡꓳ꓿
	ꓣꓳ-ꓙꓬ ꓪꓰ-ꓡꓲ-ꓬ ꓔꓯ ꓞꓳ ꓤ ꓐꓴ ꓒꓵꓽ_ ꓥ_ ꓟꓲ꓾ ꓦ ꓡꓱ ꓚꓱꓹ ꓗꓪ ꓩꓴ ꓔ ꓟ ꓟꓶ ꓠꓹ ꓟ ꓬꓲꓸ ꓓꓰꓽ ꓘꓶꓽ ꓔꓯ ꓠꓽ ꓬꓲ ꓪ ꓟꓽ ꓠꓲꓹ ꓒꓴ꓿ ꓟꓽ ꓣꓴ ꓞꓳꓹ ꓪ ꓡꓰ ꓠꓹ ꓟ ꓐꓱ ꓶ ꓬꓲ ꓠꓬ ꓙꓬꓺ ꓝꓲ ꓗꓪ ꓟ ꓙꓬꓺ ꓢꓯꓼ_ ꓐꓰ ꓠꓲꓺ ꓕꓳꓽ ꓥꓳꓽ ꓔꓯ ꓜꓲꓽ ꓢꓲ꓾ ꓡꓲ ꓛꓲ ꓓꓽ ꓟ ꓔꓯ ꓫꓱꓽ ꓗꓳꓸ ꓙꓰ ꓢꓲ ꓠꓬꓲ꓾ ꓛꓰꓹ ꓑꓬꓺ ꓙꓰ_ ꓡꓳ꓿
	“ꓥꓪ ꓠꓬ ꓮꓸ ꓓꓲꓽ ꓪꓴꓽ_ ꓟ ꓙꓬꓺ ꓢꓯꓼ ꓔꓯ ꓜꓲꓽ ꓢꓲ꓾ ꓜꓽ ꓓꓴ ꓟꓽ ꓙꓳ꓾ ꓬꓲꓼ ꓔ ꓖꓴ ꓟꓽ ꓙꓳ ꓙꓳ꓾ (14) ꓠꓽ ꓗꓳꓸ ꓪ_ ꓡꓳ꓿ ꓖꓳ ꓡꓱ ꓥ_ ꓟꓲ ꓡꓲ ꓛꓲ ꓗꓪ ꓟ ꓮꓸ ꓠꓯ ꓐꓴ ꓡꓰ ꓥꓪ ꓔꓯ ꓖꓶ ꓜꓽ ꓡ ꓢꓲ꓾ ꓢꓲꓹ ꓜꓲ ꓓꓽ ꓟ ꓠꓬ ꓥꓪ ꓪꓴꓽ ꓧꓶꓻ ꓠꓽ ꓖꓴ ꓒꓬꓱꓼ ꓡ_ ꓡꓳ꓾” ꓐꓰ꓾ ꓬꓲ ꓐꓯ_ ꓡꓳ꓿ ꓬꓲ ꓠꓬ ꓠꓲꓺ ꓑꓲꓸ ꓞꓹ_ ꓢꓲ ꓙ ꓖꓴ ꓟꓽ ꓙꓳ ꓟ ꓡꓲ ꓛꓲ ꓟꓵꓽ ꓔꓯ ꓫꓱꓽ ꓗꓳꓸ ꓙꓰ ꓢꓲ꓾ ꓪꓴꓽ ꓧꓶ ꓪꓴꓽ ꓐ ꓛꓰꓹ ꓚꓳꓺ ꓙꓰ ꓕꓯ꓾ ꓡꓳꓹ ꓬꓰ_ ꓗꓪ ꓦ ꓡꓱ ꓐꓳ ꓓ_ ꓟ_ ꓐꓰ ꓫꓱꓸ ꓤ ꓠꓲꓹ ꓙꓳ_ ꓟ ꓲ'-ꓓꓲ-ꓬ ꓞꓳ ꓫꓵꓽ ꓐꓴ ꓔꓬ ꓗꓪ ꓑꓬꓺ ꓠꓬꓹ ꓖꓴ ꓧꓪꓺ ꓟꓶ_ ꓡꓳ꓿
	ꓞꓳ ꓤ ꓥ ꓕ ꓑꓳ ꓠꓬ ꓚꓲ ꓛꓬ ꓘꓳ ꓣꓴ ꓟꓶ_ ꓟ ꓠꓬꓲ ꓟꓳ ꓓꓴ ꓔꓯ ꓛꓳ ꓢꓲ ꓗꓸ ꓘꓪꓽ ꓘꓪ_ ꓐꓰ ꓪꓴ-ꓢ ꓔꓯ ꓪꓴ ꓓꓵ ꓕꓱꓼ ꓓꓻ_ ꓟ ꓤꓶ ꓫꓵꓼ ꓗꓴꓷꓼ ꓬꓲꓸ ꓪꓴꓸ ꓕꓲꓽ ꓟ ꓔꓯ꓾ ꓪꓰ-ꓡꓲ-ꓬ ꓡꓰ ꓬꓲꓸ ꓚꓰꓺ ꓔꓴꓺ ꓔꓲ ꓬꓰ_ ꓡꓳ꓿ ꓬꓲ ꓔꓬ ꓟ ꓟꓵꓽ ꓥ ꓟ ꓣꓳ-ꓰ-ꓡꓲ ꓫꓴꓺ ꓗꓪ ꓐꓰ ꓣꓱꓽ ꓪꓴꓸ ꓓꓴ_ ꓟ ꓗꓴꓷꓼ ꓙꓵꓽ ꓚꓱꓹ ꓗꓺ ꓫꓵ_ ꓐꓰ ꓦ ꓡꓱ ꓚꓱꓹ ꓗꓺ ꓫꓵꓺ ꓠꓬ ꓟꓷ-ꓗꓴꓷꓼ ꓐꓱ ꓶ ꓦꓲꓻ ꓡꓯꓼ ꓬꓲꓻ ꓘꓴ ꓒꓬꓱꓼ ꓡ_ ꓗꓪ ꓛꓲ ꓪꓴꓽ ꓡ_ ꓡꓳ꓿

ꓩꓴ ꓔ ꓟ_ ꓐꓰ ꓗꓪ' ꓫꓵꓽ_ ꓟ ꓕꓳ ꓶ

	“ꓞꓳ ꓤ ꓮ ꓙꓵꓽ ꓔꓯ ꓠꓬ ꓕꓲ ꓡꓰꓹꓼ ꓚꓰꓼ ꓔ ꓢꓲ꓾ ꓪꓴ-ꓢ ꓡꓰ ꓬꓲ ꓪ ꓕꓲ ꓣꓳ ꓡꓰ ꓕꓲ ꓣꓳ ꓔꓯ ꓒꓲꓼ ꓬꓰ ꓟꓽ ꓓ ꓟ ꓙꓵꓽ ꓪ ꓖꓶ ꓔ_ ꓡꓳ꓿ ꓖꓳ ꓟ ꓠꓬ ꓤꓶꓻ ꓦꓬ ꓠꓬꓲ ꓗꓪ ꓩꓴ ꓔ ꓟ_ ꓐꓰ ꓗꓹ ꓛꓲꓽ_ ꓟ ꓥ ꓢꓲ꓾ ꓗꓸ ꓚꓵꓺ ꓟꓳꓸ ꓖꓶ ꓟꓽ ꓛꓵ ꓟ ꓔꓱꓹ ꓚꓵꓺ_ ꓟ ꓥ ꓡꓳ꓾” ꓐꓰ꓾ ꓟꓷ-ꓗꓴꓷꓼ ꓩꓴ ꓗꓷ ꓟꓶ_ ꓟ ꓐꓯ ꓑꓶꓺ ꓕꓳ ꓶ ꓗꓪ ꓐꓳ ꓔ_ ꓡꓳ (CONGRESSIONAL DOCUMENTS - U.S.A.)꓿ “ꓙꓵꓽ ꓗꓺ ꓔꓶꓺ ꓜꓴꓻ ꓠꓬ ꓦ ꓡꓱ ꓚꓱꓹ ꓔꓯ ꓢꓯꓼ ꓖꓶ_ ꓟ꓾ ꓥ ꓠꓬ ꓙꓵꓻ ꓚꓱꓹ ꓔꓯ ꓗꓽ ꓔ_ ꓟ꓾ ꓕꓱ ꓡꓱ ꓫꓵꓽ ꓙꓵꓽ ꓗꓺ ꓟꓽ ꓔꓶꓺ꓾” ꓐꓰ ꓐꓯ_ ꓡꓳ꓿ ꓕꓱ ꓟ ꓠꓬ ꓞꓳ ꓤ ꓢꓲꓺ ꓦꓰꓽ ꓠꓲꓹ ꓔꓯ ꓟꓽ ꓠꓬꓲꓸ ꓔ ꓟ ꓙ ꓟꓳ ꓘꓶ ꓥ ꓡꓳ꓿ 
	ꓞꓳ ꓤ_ ꓐꓰ ꓪꓴ-ꓢ ꓠꓬꓲꓽ ꓗꓴꓸ ꓚꓸꓼ ꓗꓪ ꓙꓳ_ ꓟ ꓙ ꓡꓯ ꓘꓳ ꓚꓱꓹ ꓗꓺ ꓫꓵꓺ ꓔꓯ ꓠꓬ ꓞꓳ ꓤ ꓙꓵꓽ ꓗꓺ ꓡꓰ ꓡꓯꓼ ꓟꓽ ꓛꓲ ꓟ ꓙ ꓖꓴ_ ꓐꓰ꓾ ꓞꓳ ꓤ ꓢꓲꓺ ꓦꓰꓽ ꓠꓲꓹ_ ꓐꓰ ꓗꓪ' ꓫꓵꓽ_ ꓟ ꓙꓵꓽ ꓪ ꓠꓬ ꓕꓲ ꓞꓲꓼ ꓕꓶꓻ ꓞꓹ_ ꓟ ꓙ ꓖꓴ_ ꓐꓰ꓾ ꓖꓳ ꓟ ꓠꓬ ꓮꓸ ꓫꓵꓽ ꓡꓰ ꓥ_ ꓟꓲ ꓐꓬꓺ ꓡꓰ ꓝꓲ ꓟꓽ ꓐ ꓡ ꓟ꓾ ꓦꓵꓻ ꓡ ꓕꓲ ꓠꓬꓲ ꓕꓯ_ ꓡꓰ ꓛꓳꓻ ꓩꓴ ꓡ_ ꓟ ꓗꓺ ꓫꓵꓺ ꓕꓲ ꓟ ꓥ ꓟ ꓙ ꓖꓴ꓾ ꓕꓱ ꓟꓬ ꓫꓵꓽ ꓔꓯ ꓗꓴꓷꓼ ꓙꓵꓽ ꓗꓺ ꓔꓶꓺ ꓢꓴ ꓐꓴ ꓡꓰ ꓘꓳ ꓣꓴ_ ꓡꓳ꓿
	ꓞꓳ ꓤ ꓥ ꓕ ꓑꓳ ꓠꓬ ꓚꓲ ꓛꓬ ꓣꓱꓽ ꓬꓰ ꓔ ꓟ_ ꓡꓰ ꓐꓰ ꓶꓼ ꓫ ꓟꓶ_ ꓟ ꓙꓵꓽ ꓪ ꓙꓳ_ ꓟ_ ꓡꓰꓽ ꓟꓽ ꓞꓲ꓾ ꓚꓲ ꓛꓬ ꓢꓲꓺ ꓦꓰꓽ ꓠꓲꓹ ꓔꓯ ꓛꓳ ꓢꓲ ꓛꓳ ꓫꓱꓽ ꓣꓱꓽ ꓬꓰ ꓙꓵꓽ ꓪ ꓙꓳ_ ꓟ ꓟꓵꓽ ꓕꓲ ꓟ ꓙꓳ_ ꓡꓳ꓾ ꓐꓯ_ ꓟ ꓓꓳꓽ ꓠꓬ꓾ ꓬꓴ-ꓣꓳ-ꓑ ꓟꓵꓽ (EUROPE) ꓕꓲ ꓟ ꓡꓱꓸꓼ ꓗꓪ ꓒꓬꓱꓺ ꓙꓰ ꓠꓬꓲ꓾ ꓬꓲꓸ ꓔꓴꓺ ꓣꓳ ꓙꓳ_ ꓟ ꓞꓳ ꓜꓴ ꓠꓬ ꓟꓲ ꓠꓯ ꓫꓵꓼ ꓖꓳ ꓟ ꓬꓲꓻ ꓙꓬ ꓘꓶꓽ ꓗꓪ ꓜꓲꓼ ꓡ_ ꓡꓳ꓿
	ꓑ-ꓡꓮꓲ-ꓟꓳ (PLYMOUTH) ꓗꓪ ꓬꓲꓸ ꓪꓴꓸ ꓔꓬ ꓓꓵꓽ ꓡ_ ꓟ ꓘꓳꓼ (1620) ꓗꓪ ꓐꓰ ꓪꓴꓸ ꓔꓴ ꓢꓲ꓾ (20) ꓘꓳꓼ ꓠꓯꓸꓼ ꓗꓪ ꓞꓳ ꓤ ꓬꓲꓸ ꓔꓴꓺ ꓣꓳ ꓠꓬ ꓠ-ꓬꓴ-ꓰ-ꓖꓶ-ꓡꓯ (NEW ENGLAND) ꓗꓪ ꓔꓬꓹ ꓡ_ ꓡꓳ꓿
	“ꓬꓲ ꓪ ꓠꓬ ꓬꓲ ꓪ ꓚꓲ ꓛꓬ ꓣꓱꓽ ꓔ ꓟ_ ꓡꓰ ꓐꓰ ꓶꓼ ꓫ ꓟꓶ_ ꓟ ꓙꓵꓽ ꓪ ꓕꓯ ꓢꓲ ꓘꓳ ꓙꓰ ꓢꓲ꓾ ꓠꓱꓸ ꓐꓯ ꓮꓸ ꓫꓵꓽ ꓙꓵꓽ ꓪ_ ꓟꓲ ꓟꓽ ꓓꓰꓽ꓿ ꓬꓲ ꓪ ꓠꓬ ꓩꓴꓺ ꓔ ꓟ ꓢꓲꓹ ꓜꓲ ꓔꓯ ꓟꓬ ꓐꓲ ꓬꓲ ꓙꓬ ꓧꓳꓽ ꓢꓲ꓾ ꓟꓵꓽ ꓙꓴꓺ ꓗꓪ ꓫ ꓟ ꓟꓷꓼ_ ꓟ ꓔꓯ ꓜꓲꓽ_ ꓡꓳ꓿ ꓥꓷꓼ ꓛꓲ ꓗꓪ ꓟ ꓞꓻ ꓚꓵꓸ ꓠꓬ ꓛꓲꓺ ꓟꓺ ꓗꓪ ꓞꓰꓻ ꓬꓯꓼ ꓙꓰ_ ꓗꓪ ꓛꓲ ꓢꓯꓼ ꓕꓵꓼ ꓟꓬꓱꓽ ꓬꓰ_ ꓡꓳ꓿

ꓗꓴꓷꓼ ꓪꓴꓽ ꓡ ꓠꓹ ꓟ ꓐꓱ ꓶ ꓔꓺ ꓙ ꓓꓴ

	ꓢꓲ ꓫꓬ ꓕꓳ ꓶ ꓗꓪ ꓟ ꓗꓺ ꓫꓵꓺ ꓔꓯ ꓠꓬ ꓪꓽ ꓘꓴ ꓦꓲꓻ ꓗꓪ_ ꓡꓰꓽ ꓟꓽ ꓞꓲ꓾ ꓞꓳ ꓦꓲꓻ_ ꓐꓰ ꓢꓳꓺ ꓦꓲ ꓗꓪ ꓥ_ ꓟꓲ ꓟꓸ ꓖꓶ_ ꓡꓳ꓿ ꓖꓳ ꓡꓱ ꓬꓰ_ ꓟ ꓗꓪ ꓐꓰ ꓓꓱꓼ ꓓꓳ ꓡ_ ꓟ ꓢꓶꓹ ꓢꓶꓽ ꓔꓯ ꓠꓬ꓾ ꓠꓲꓸ ꓠꓲꓸ ꓤ ꓣꓱꓽ_ ꓟ꓾ ꓙ ꓜꓲꓼ ꓠꓲꓹ ꓙꓳ_ ꓟ꓾ ꓢꓲ ꓢꓲ ꓫꓬ ꓫꓬ ꓞꓳ ꓙꓳ_ ꓟ꓾ ꓚꓲ ꓛꓬ ꓔꓯ ꓙꓵꓽ ꓘꓴ_ ꓟ꓾ ꓕꓱ ꓟꓬ ꓫꓵꓽ ꓗꓪ ꓢꓲꓽ ꓢꓲꓽ_ ꓡꓰꓽ ꓡꓳꓸ ꓟꓳ_ ꓡꓳ꓿ ꓮꓽ ꓟꓬꓹ ꓘꓳꓼ ꓠꓯꓸꓼ ꓗꓪ ꓙꓲꓻ ꓒꓶꓽ ꓬꓲꓼ ꓢꓴ ꓔꓯ ꓟꓳꓻ ꓪ ꓫ_ ꓡꓳ꓿ ꓙꓱꓽ ꓕꓼ_ ꓟ ꓢꓯꓼ ꓔꓯ ꓑ ꓙ ꓫ_ ꓡꓳ꓿ ꓓꓰꓽ ꓜꓽ ꓢꓴ ꓔꓯ ꓟꓳ ꓪ ꓫ_ ꓡꓳ꓿ ꓗꓴꓷꓼ ꓕꓲ ꓟ ꓪꓴꓽ ꓡ ꓟꓴ ꓡ ꓠꓹ ꓟ ꓐꓱ ꓶ ꓦ ꓡꓱ ꓐꓳ ꓓ_ ꓟ ꓔꓺ ꓙ ꓓꓴ ꓠꓬ꓾ ꓢꓲ ꓫꓬ ꓕꓳ ꓶ ꓗꓪ ꓟ ꓗꓺ ꓫꓵꓺ ꓥ ꓡꓳ꓿ ꓢꓯꓼ ꓐ ꓪꓽ ꓣꓳꓺ_ ꓟ ꓟꓵꓽ ꓫꓵꓼ ꓧꓪꓺ ꓢꓴ ꓪꓰ ꓤ ꓖꓳ ꓕꓲ ꓜꓴꓻ ꓠꓬ꓾ ꓮꓽ ꓘꓶꓸ ꓢꓯꓼ ꓙꓳ ꓪꓽ ꓠꓬꓲ_ ꓟ ꓫꓴꓺ ꓮꓽ ꓟꓬꓹ ꓔꓯ ꓔꓶꓺ ꓐ ꓡ ꓢꓲ꓾ ꓒꓳꓹ ꓒꓶꓽ ꓪꓴꓸ ꓓꓵ ꓣꓱꓽ ꓢꓴ ꓕꓲ ꓣꓳ_ ꓟꓲ ꓟꓽ ꓙꓳ ꓟ ꓘꓴ ꓜꓲꓼ ꓞꓳ_ ꓐꓰ꓾ ꓪ ꓔꓲ ꓕꓲ ꓣꓳ_ ꓟꓲ ꓟꓽ ꓙꓳ ꓟ ꓫꓴꓺ ꓗꓪ ꓔꓬ ꓢꓻ ꓙꓳ ꓢꓻ_ ꓟ ꓔꓯ ꓠꓬ ꓕꓲ ꓟꓲ ꓠꓯ ꓡꓱꓸꓼ ꓢꓷ ꓠꓲꓹ ꓫꓵ_ ꓡꓳ꓿
	ꓖꓳ ꓡꓱ ꓥ_ ꓟꓲ ꓬꓲ ꓪꓴꓸ ꓔꓬ ꓡ ꓢꓴ_ ꓐꓰ ꓠꓲꓹ ꓟ ꓟꓽ ꓪꓽ ꓟ ꓡ ꓞꓳ ꓮꓽ ꓟꓬꓹ ꓥ_ ꓟꓲ ꓟꓷ-ꓗꓴꓷꓼ ꓟꓵꓽ (AMERICA) ꓔꓯ ꓠꓲꓹ ꓡꓱꓻ ꓡ ꓗꓷ ꓠꓬꓲ꓾ ꓟꓷ-ꓗꓴꓷꓼ ꓗꓪ ꓓꓵꓽ ꓡ ꓢꓴ ꓐꓴ ꓗꓳ ꓡꓳ ꓗꓪ ꓟꓲ ꓠꓯ ꓗꓪ ꓟ ꓔꓯ ꓥꓳꓺ ꓡꓳꓸ ꓢꓲ ꓓꓵꓽ ꓡ ꓢꓴ ꓟꓬꓽ ꓡ_ ꓡꓳ꓿
	ꓬꓲ ꓪꓴꓸ ꓔꓬ ꓡ ꓢꓴ ꓪꓰ ꓤ ꓖꓳ ꓕꓲ ꓧꓳꓽ ꓡꓰ꓾ ꓘꓴ ꓜꓲ ꓞꓳ ꓢꓲꓺ ꓤ ꓟꓽ ꓥ ꓠꓬ ꓔꓳꓹ ꓙ ꓒꓬꓽ (ꓗꓴꓷꓼ ꓙꓵꓽ ꓢꓴ ꓢꓲꓺ_ ꓟ ꓗꓪ ꓚꓲ ꓛꓬ ꓠꓲꓹ ꓒꓴ ꓢꓴ ꓔꓯ ꓔꓳꓹ ꓙ_ ꓟ) ꓧꓳꓽ ꓙꓵꓽ ꓪ ꓟꓽ ꓙꓳ꓾ ꓗꓴꓷꓼ ꓟꓬꓱꓽ ꓟꓯ ꓙꓵꓽ ꓪ_ ꓟꓲ ꓟꓽ ꓙꓳ꓾ ꓐꓰ꓾ ꓐꓯ ꓞꓷꓹ ꓔ_ ꓡꓳ꓿ ꓗꓴꓷꓼ ꓫꓴꓺ ꓔꓯ ꓢꓲ ꓫꓬ ꓡꓰ ꓝꓲ ꓠꓹ ꓟ ꓐꓱ ꓶ ꓗꓺ ꓫꓵꓺ ꓕꓱ ꓟ ꓔꓯ ꓠꓲꓹ ꓧꓳꓹ ꓔ_ ꓡꓳ꓿ ꓖꓳ ꓡꓱ ꓥ_ ꓟꓲ ꓗꓺ ꓫꓵꓺ ꓕꓱ ꓟ ꓑꓶ ꓓꓴ ꓘꓴ ꓜꓲ ꓞꓳ ꓗꓪ ꓫꓱꓹ ꓐꓬꓺ ꓡꓰ_ ꓟ ꓙꓳ_ ꓡꓳ꓿ ꓞꓳ ꓤ ꓮꓽ ꓟꓬꓹ ꓠꓬ ꓓꓵꓽ ꓙ ꓒꓳꓹ ꓬꓲꓼ ꓡ_ ꓟ ꓟꓽ ꓙꓳ ꓙꓳ꓾ ꓘꓴ ꓜꓲ ꓞꓳ ꓗꓪ ꓓꓵꓽ ꓡ_ ꓡꓳ꓿ ꓪꓴ-ꓢ ꓟꓬꓱꓽ ꓬꓰ ꓔꓬ ꓢꓴ ꓐꓴ ꓥ_ ꓟꓲ ꓢꓲ-ꓫꓬ-ꓟ-ꓦ ꓡꓰ ꓬꓲꓸ ꓫꓵꓼ ꓫꓬꓹ ꓚꓰꓼ ꓖꓶ_ ꓟ ꓪꓽ ꓠꓬꓲ_ ꓟ ꓔꓯ ꓟꓽ ꓙ ꓜꓲꓼ꓿ ꓪ ꓔꓲ ꓗꓳ-ꓢꓶꓽ-ꓔꓯ-ꓔꓲ ꓦꓬ ꓠꓬꓲ ꓗꓪ ꓐꓰ ꓠꓬꓲ ꓠꓬꓲ ꓗꓪ ꓛꓲ꓾ ꓗꓴꓷꓼ ꓡꓰ ꓬꓰ ꓙ ꓔꓳꓹ ꓙ_ ꓟ ꓧꓪꓺ ꓢꓲ꓾ ꓘꓴ ꓜꓲ ꓞꓳ ꓔꓶꓺ ꓠꓹ ꓟ ꓢꓯꓼ ꓕꓵꓼ_ ꓟ ꓠꓬ꓾ ꓟꓲ ꓠꓯ ꓔꓯ ꓘꓴ ꓜꓲꓼ ꓞꓳ_ ꓐꓰ ꓠꓶꓽ ꓕꓲꓺ ꓡꓰ ꓠꓶꓽ ꓡꓰ ꓝꓲ ꓠꓹ ꓟ ꓢꓯꓼ ꓕꓵꓼ_ ꓟ_ ꓡꓰ ꓐꓰ ꓡꓳꓸ ꓟꓳ_ ꓥ_ ꓟꓲ꓾ ꓚꓵꓺ ꓚꓵꓺ ꓐꓯ_ ꓕꓯ ꓠꓽ꓾ ꓘꓴ ꓜꓲ ꓞꓳ ꓔꓯ ꓟꓲ ꓠꓯ_ ꓐꓰ ꓠꓶꓽ ꓡꓰ ꓝꓲ ꓠꓹ ꓟ ꓢꓯꓼ ꓕꓵꓼ ꓔꓬ ꓟ ꓥ ꓡꓳ꓿
	ꓟꓷ-ꓗꓴꓷꓼ ꓐꓰ ꓬꓴ-ꓣꓳ-ꓑ ꓗꓪ ꓟ ꓑ-ꓣꓳ-ꓔꓰ-ꓢꓶꓽ-ꓔꓯ ꓘꓴ ꓜꓲ ꓞꓳ ꓠꓬ꓾ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓙ ꓖꓴ ꓗꓪ ꓟꓲ ꓙꓬꓼ ꓡꓯꓼ ꓙꓰ ꓟꓽ ꓐ ꓡ꓾ ꓐꓰ ꓗꓷ ꓡꓰ_ ꓡꓳ꓿ ꓬꓰ-ꓢꓴ ꓦꓬ ꓠꓬꓲ ꓗꓪ ꓟ ꓬꓴ-ꓔ ꓡ ꓞꓳ ꓐꓴ_ ꓐꓰ꓾ ꓡꓴ-ꓔꓷꓼ ꓦꓬ ꓠꓬꓲ ꓗꓪ ꓟ ꓒꓳꓹ ꓒꓶꓽ ꓐꓴ_ ꓡꓰ ꓐꓰ꓾ ꓞꓳ ꓤ ꓮꓽ ꓟꓬꓹ ꓠꓬ ꓒꓵꓽ ꓒ ꓐꓴ ꓦ ꓡꓱ ꓩꓴ ꓡ_ ꓟ ꓦ ꓡꓱ ꓚꓱꓹ ꓔꓯ ꓠꓬꓹ ꓔ ꓢꓲ꓾ ꓠꓲꓹ ꓘꓪꓽ ꓫꓵ ꓔꓬ_ ꓡꓳ꓿ ꓥꓳꓽ ꓡꓰ_ ꓟ ꓙꓵꓻ ꓚꓱꓹ ꓔꓯ ꓡꓯ ꓫꓵ ꓛꓳꓻ ꓔꓬ_ ꓡꓳ꓿ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓟꓬꓱꓽ ꓠꓬ ꓮꓽ ꓤ ꓤ ꓐꓰ ꓢꓯꓼ ꓐꓽ ꓡꓰ ꓢꓲ꓾ ꓡꓴ-ꓔꓷ ꓦꓬ ꓠꓬꓲ ꓗꓪ ꓣꓳ-ꓟ ꓘꓴ ꓜꓲ ꓞꓳ ꓔꓯ ꓫꓬꓹ ꓔꓱꓹ ꓛꓺ_ ꓟ_ ꓡꓰ ꓐꓰ꓾ ꓑ-ꓣꓳ-ꓔꓰ-ꓢꓶꓽ-ꓔꓯ ꓘꓴ ꓜꓲ ꓞꓳ ꓔꓯ ꓥ_ ꓟꓲ ꓫꓬꓹ ꓔꓱꓹ ꓛꓺ ꓡ ꓔꓬ_ ꓡꓳ꓿ ꓑ-ꓣꓳ-ꓔꓰ-ꓢꓶꓽ-ꓔꓯ ꓗꓪ ꓞꓳ ꓤ ꓐꓴ ꓓꓵ ꓙ ꓚꓱꓹ ꓡꓰ ꓠꓬꓲ ꓖꓴ ꓣꓴ ꓡ_ ꓟ ꓮꓽ ꓟꓬꓹ ꓓꓳ ꓡ_ ꓡꓳ꓿ ꓞꓳ ꓤ ꓐꓴ ꓠꓬ ꓪꓴ-ꓢ ꓐꓯ ꓘꓶ ꓢꓳꓺ_ ꓟ ꓗꓪ ꓢꓯꓼ ꓐ ꓡꓰ ꓢꓲ꓾ ꓬꓲꓸ ꓑꓶꓸ ꓟꓽ ꓙꓳ ꓟ ꓙꓵꓻ ꓚꓱꓹ ꓔꓯ ꓘꓳ ꓣꓴ_ ꓡꓳ꓿ (ꓬꓳ 18ꓽ36)ꓸ 
	ꓕꓯ ꓢꓲ ꓕꓲ ꓒꓳꓹ ꓗꓪ ꓦ ꓡꓱ ꓚꓱꓹ ꓬꓲꓸ ꓗꓴꓹ ꓙꓲ ꓡꓰ ꓑꓲꓸ ꓔ ꓢꓲ꓾ ꓘꓶꓽ ꓘꓹ_ ꓟ_ ꓐꓰ ꓗꓺ ꓫꓵꓺ ꓟꓽ ꓙꓳ ꓟ ꓟꓬꓱꓽ ꓔꓯ ꓣꓱꓽ ꓬꓰ ꓔꓬ_ ꓠꓬꓲ꓾ ꓘꓴ ꓜꓲ ꓞꓳ ꓠꓬ ꓐꓬꓺ ꓡꓰ ꓛꓵꓽ ꓡꓰ ꓔꓬ_ ꓡꓳ꓿ ꓞꓳ ꓤ ꓮꓽ ꓟꓬꓹ ꓔꓯ ꓐꓬꓺ ꓡꓰ ꓝꓲ_ ꓟ ꓡꓲꓽ ꓒꓰꓼ ꓗꓺ ꓫꓵꓺ ꓠꓬ ꓘꓴ ꓜꓲ ꓞꓳ ꓠꓯꓸꓼ ꓗꓪ ꓬꓲꓸ ꓚꓰꓺ ꓣꓱꓻ ꓕꓶꓻ ꓡꓰ_ ꓡꓳ꓿ ꓑ-ꓣꓳ-ꓔꓰ-ꓢꓶꓽ-ꓔꓯ ꓘꓴ ꓜꓲ ꓞꓳ ꓠꓬ꓾ ꓢꓲ ꓫꓬ ꓢꓴ ꓐꓴ ꓔꓯ ꓟꓴ ꓗꓪ ꓗꓪ_ ꓐꓰ ꓖꓶ ꓔ ꓟ ꓙꓵꓻ ꓚꓱꓹ ꓐꓱ ꓶ ꓟꓯꓼ ꓬꓰ ꓠꓹ ꓟ ꓔꓲꓸ ꓫꓵꓺ꓾ ꓡꓲꓽ ꓒꓰꓼ ꓗꓺ ꓫꓵꓺ ꓔꓯ ꓛꓵꓽ ꓔꓴ ꓔꓬ_ ꓡꓳ꓿
	 ꓕꓱ ꓡꓱ ꓐꓰ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓢꓴ ꓐꓴ ꓢꓯꓼ ꓕꓵꓼ ꓪꓴꓽ ꓧꓶ ꓢꓲ ꓟꓶ ꓔ ꓟ ꓗꓺ ꓫꓵꓺ ꓠꓬ꓾ ꓮꓽ ꓤ ꓤ ꓐꓰ ꓐꓬꓺ ꓡꓰ_ ꓡꓳ꓿

























17 ꓕꓱꓺ

ꓠꓯꓸꓹꓞꓲꓹ ꓟ ꓗꓳꓸ ꓙꓰ ꓢꓲꓸ ꓠꓬꓲ ꓟꓳ ꓓꓴ ꓣꓳꓸꓹꓖꓶ ꓡ-ꓟ

	ꓫꓴꓹ ꓣꓴ_ ꓟ ꓚꓴꓽ ꓬꓲꓹ ꓓꓽ ꓟ ꓔꓯ ꓬꓰ ꓐꓲꓺ ꓡꓰ ꓝꓲ ꓠꓹ ꓟ ꓐꓱ ꓶ ꓙꓲ-ꓢꓴ ꓠꓬꓲꓽ ꓧꓪꓹ ꓕꓲ ꓧꓪꓹ ꓬꓯꓼ ꓡ_ ꓥꓳ꓾ ꓐꓯ_ ꓟ ꓙ ꓟꓳ ꓘꓶꓽ ꓠꓬ꓾ ꓢꓲ ꓫꓬ ꓕꓳ ꓶ ꓬꓲꓸ ꓠꓲꓹ ꓟ ꓥ ꓡꓳ꓿ ꓬꓲ-ꓓꓰ ꓐꓱ ꓗꓪ ꓔꓬ ꓗꓷ ꓟ ꓪꓴ-ꓢ ꓤ ꓠꓱ ꓐꓴ ꓗꓪ ꓐꓰ ꓪꓴꓸ ꓔꓴꓺ ꓢꓲ꓾ ꓦ ꓡꓱ ꓢꓴ ꓐꓴ ꓮꓽ ꓙꓵꓽ ꓠꓬ꓾ ꓒꓲꓼ ꓬꓰ ꓟ ꓒ-ꓣ-ꓓꓲ-ꓢꓲ ꓔꓯ ꓔꓯꓹ ꓖꓶ ꓡ ꓢꓴ ꓙꓲ-ꓢꓴ ꓬꓲꓼ ꓡ_ ꓟ ꓔꓯ ꓡꓳ ꓠꓬꓹ ꓗꓳꓸ ꓡ_ ꓡꓳ꓿
	ꓬꓲ-ꓓꓰ ꓐꓱ ꓗꓪ ꓔꓬ ꓗꓷ ꓟ ꓞꓳ ꓤ ꓫꓵꓽ ꓝ ꓕꓲ ꓝꓸ (ꓥ ꓠꓬ ꓫꓵꓽ ꓤꓶ ꓕꓲ ꓤꓶꓻ) ꓢꓴ ꓠꓳ-ꓪ ꓠꓬ꓾ (300) ꓘꓳꓼ ꓪꓴ-ꓢ_ ꓐꓰ ꓕꓲ ꓪꓺꓼ ꓙ ꓫꓱꓽ ꓢꓲ꓾ “ꓠꓬꓲ ꓠ꓾ ꓢꓲ ꓒ ꓠꓬ ꓢꓲ ꓫꓬ ꓢꓴ ꓟꓶ ꓟꓶ ꓫꓬꓹ ꓫꓬ_ ꓐꓰ ꓕꓲ ꓛꓳ ꓡ_ ꓡꓳ꓾” ꓐꓯ_ ꓡꓳ꓿ ꓬꓴ 14-15꓿ ꓬꓳ-ꓐꓰ ꓠꓬ ꓬꓲ ꓫ ꓙꓵ ꓓꓴ ꓔꓳꓹ ꓜꓳꓽ ꓔꓬ ꓟ ꓦꓬ ꓠꓬꓲ ꓗꓪ꓾ “ꓮ ꓡꓲꓳ ꓐꓯ ꓠꓬ ꓥꓪ ꓔꓯ ꓫꓴꓹ ꓣꓴ ꓢꓲꓺ ꓒ ꓢꓯꓸ ꓔꓬ_ ꓡꓳ꓾ ꓐꓰ꓾ ꓥꓪ ꓢꓷ_ ꓡꓳ꓿ ꓬꓲ ꓠꓬ ꓡꓳꓹ ꓬꓰ_ ꓕꓯ ꓟꓲ ꓠꓯ ꓗꓪ ꓦꓰꓼ ꓡ_ ꓥꓳ꓿ ꓸꓸꓸ ꓥꓪ ꓠꓬ ꓧꓪꓽ ꓖꓳ ꓓꓱꓽ ꓟꓽ ꓙꓳ ꓙꓳ ꓐꓰ ꓪꓴ-ꓢ ꓔꓯ ꓟꓳꓻ ꓪ_ ꓥꓳ꓾” ꓐꓯ_ ꓡꓳ꓿ ꓐꓰ 19ꓽ25-27꓿ “ꓟꓴ ꓗꓪ ꓠꓲꓹ ꓒꓴ ꓡꓯ꓾ ꓟꓲ ꓠꓯ_ ꓟꓲ ꓗꓹ ꓛꓲ ꓡꓯ꓿ ꓬꓲ ꓡꓴ ꓐꓱ ꓓꓽ ꓟ_ ꓐꓰ ꓖꓳ ꓗꓪ ꓐꓲꓺ ꓞꓹ ꓟ ꓐꓵꓻ ꓔꓴ ꓡꓯ꓿ ꓸꓸꓸ ꓮ ꓡꓲꓳ ꓐꓯ ꓠꓬ ꓬꓲ ꓠꓽ ꓡ_ ꓥꓳ꓿ ꓬꓲ ꓠꓬ ꓙꓲꓻ ꓫꓬ_ ꓟ ꓡꓰ ꓟꓲ ꓠꓯ ꓔꓯ ꓐꓯ ꓟꓴ ꓘꓶꓽ ꓠꓹ ꓟ ꓡ_ ꓥꓳ꓿ ꓑ ꓫꓬ ꓬꓲ ꓫꓵꓽ ꓬꓲ ꓙꓰꓽ ꓔꓯ ꓬꓲ ꓔꓱꓹ ꓚꓵꓺ_ ꓟ ꓡꓰ ꓐꓯ ꓟꓴ ꓘꓶꓽ ꓖꓶ_ ꓥꓳ꓾” ꓐꓰ꓾ ꓟꓴ ꓖꓪ ꓕꓳ ꓶ ꓐꓳ ꓢꓴ_ ꓐꓰ ꓟꓷ ꓠꓷ ꓝ ꓢꓴ ꓐꓴ ꓡꓰ ꓬꓰ-ꓢꓴ ꓬꓲꓼ ꓡ_ ꓟ ꓙ ꓖꓴ ꓔꓯ ꓐꓲꓺ ꓜꓲꓼ ꓜꓲꓼ_ ꓐꓰ ꓟꓳꓸ ꓖꓶ ꓔ_ ꓡꓳ (ꓖꓪ 96ꓽ11-13ꓼ 50ꓽ2-4)꓿
	ꓬꓲ-ꓢ-ꓬ ꓡꓰ ꓥ_ ꓟꓲ ꓕꓱ ꓡꓱ ꓐꓳ ꓔ_ ꓡꓳ꓿ “ꓦꓬ ꓠꓬꓲ ꓖꓳ ꓟ ꓗꓪ ꓕꓱ ꓡꓱ ꓐꓯ_ ꓥꓳ꓿ ꓠꓬꓲ ꓠꓹ꓾ ꓕꓱ ꓟ ꓠꓬ ꓣꓳ ꓪꓴ-ꓢ ꓥ ꓡꓳ꓿ ꓬꓲ ꓡꓰ ꓣꓳ ꓔꓯ ꓢꓯꓼ ꓟꓬ ꓝ ꓖꓶ ꓠꓹ ꓟ꓾ ꓬꓲ ꓔꓯ ꓣꓳ ꓡꓳ ꓠꓬꓹ ꓗꓷꓳ꓿ ꓕꓱ ꓟ ꓠꓬ ꓬꓰ-ꓧꓳ-ꓧꓪ ꓥ ꓡꓳ꓿ ꓬꓲ ꓔꓯ ꓣꓳ ꓡꓳ ꓠꓬꓹ ꓗꓷꓳ꓿ ꓬꓲ ꓢꓯꓼ ꓟꓬ ꓝ ꓓꓴ ꓣꓱ ꓛꓰ ꓠꓯꓸꓼ ꓗꓪ ꓣꓳ ꓠꓲꓹ ꓒꓴ ꓢꓲ ꓗꓹ ꓛꓲ ꓡꓯ꓾ ꓐꓰ꓾ ꓐꓯ_ ꓥꓳ꓿” ꓢ 26ꓽ19ꓼ 25ꓽ8ꓹ 9꓿ 
	ꓬꓰ-ꓢꓴ ꓠꓬ ꓬꓲ ꓛꓳ ꓒꓯꓹ ꓐꓴ ꓔꓯ ꓧꓹ ꓔꓲ ꓬꓰ ꓢꓲ ꓟꓴ ꓗꓪ ꓗꓪ ꓓꓯꓺ ꓙꓰ_ ꓐꓰ ꓬꓰ_ ꓕꓯ꓾ ꓠꓲꓹ ꓟ ꓫ ꓔꓬ  ꓟ ꓬꓲ ꓛꓳ ꓒꓯꓹ ꓐꓴ ꓔꓯ ꓕꓱ ꓡꓱ ꓠꓲꓹ ꓟ ꓗꓴ ꓖꓶ_ ꓡꓳ꓿ “ꓠꓴ ꓪ ꓠꓲꓹ ꓟ ꓕꓽ ꓙ ꓫ꓿ ꓸꓸꓸ ꓮ ꓡꓲꓳ ꓐꓯ ꓠꓬ ꓥꓪ ꓠꓴ ꓪ ꓐꓱ ꓶ ꓔꓬ ꓖꓴ ꓫꓬꓹ ꓖꓶ_ ꓐꓰ ꓙꓰ_ ꓡꓳ꓿ ꓥꓪ ꓙꓰ ꓢꓲ ꓠꓴ ꓪ ꓐꓱ ꓶ ꓔꓬ ꓖꓴ ꓫꓬꓹ ꓓꓳ ꓡꓰ ꓠꓬ꓾ ꓥꓪ ꓝꓮꓲ ꓕꓲ ꓧꓪꓹ ꓡ ꓢꓲ꓾ ꓠꓴ ꓪ ꓔꓯ ꓘꓳ ꓣꓴ ꓢꓲ ꓠꓬꓲ꓾ ꓥꓪ ꓮ ꓡꓲ ꓗꓪ ꓔꓬ ꓠꓬ ꓠꓴ ꓪ ꓔꓯ_ ꓟꓲ ꓖꓳ ꓗꓪ ꓔꓬ ꓝꓲ_ ꓥꓳ꓿” “ꓡ ꓞꓳ ꓮ ꓐꓲ ꓠꓬ ꓐꓬꓱꓼ ꓡꓱꓼ ꓡꓱꓼ_ ꓐꓰ ꓡ ꓢꓲ꓾ ꓟꓴ ꓗꓪ ꓝꓲ ꓓꓴ ꓮ ꓙꓵꓽ ꓬꓲ_ ꓐꓰ ꓬꓯꓼ ꓡ_ ꓕꓯ꓾ ꓬꓲ ꓠꓬ ꓬꓲ ꓐꓬꓱꓼ ꓡꓱꓼ ꓡꓱꓼ ꓟ ꓙꓵꓽ ꓠꓬꓲꓸ ꓕꓲꓺ ꓗꓪ ꓠꓬꓲꓸ ꓠꓸ ꓔꓬ ꓢꓲ꓾ ꓟꓵꓽ ꓗꓳꓹ ꓓꓵ ꓓꓵ ꓟ ꓞꓳ ꓫꓵꓽ ꓮ ꓙꓵꓽ ꓔꓯ ꓬꓲ ꓟꓲ ꓙꓬ ꓗꓪ ꓘꓴꓻ ꓜꓲꓼ ꓔ_ ꓥꓳ꓿” ꓬꓳ 14ꓽ1-3ꓼ ꓟ 25ꓽ31-32ꓼ ꓧ 3ꓽ3ꓹ 4ꓹ 6ꓹ 8ꓹ 10ꓹ 11ꓹ 13꓿ “ꓸꓸꓸ ꓠꓴ ꓪ ꓔꓯ ꓐꓰ ꓟꓴ ꓗꓪ ꓗꓪ ꓔꓯꓹ ꓓꓯ ꓙꓰ_ ꓟ ꓬꓰ-ꓢꓴ ꓕꓱ ꓕꓲ ꓣꓳ ꓠꓬ ꓟꓴ ꓗꓪ ꓗꓪ ꓮ ꓡꓲ ꓐꓰ ꓓꓯ ꓙꓰ_ ꓟ ꓔꓯ ꓠꓴ ꓪ ꓟꓳ_ ꓟ_ ꓡꓰ ꓐꓰ꓾ ꓬꓲ ꓠꓬ ꓬꓲ ꓖꓳ ꓡꓱ ꓡ_ ꓥꓳ꓾ ꓐꓯ_ ꓡꓳ꓾” ꓐꓰ꓾ ꓟꓴ ꓗꓪ ꓝꓲ ꓓꓴ ꓐꓴ ꓡꓰ ꓬꓰ-ꓢꓴ ꓠꓬꓲꓽ ꓧꓪꓹ ꓕꓲ ꓧꓪꓹ ꓬꓯꓼ ꓡ_ ꓟ_ ꓐꓰ ꓗꓴꓸ ꓙꓲ ꓙꓳ_ ꓟ ꓙ ꓟꓳ ꓘꓶ ꓝꓲ ꓓꓴ ꓐꓴ ꓔꓯ ꓡꓰꓼ ꓡꓰꓼ ꓐꓯ ꓖꓶ_ ꓡꓳ꓿ ꓝꓲ 1ꓽ11꓿ ꓝꓲ ꓓꓴ ꓒꓳ-ꓡꓳ ꓡꓰ ꓥ_ ꓟꓲ꓾ “ꓮ ꓡꓲꓳ ꓐꓯ ꓠꓬ ꓢꓲꓺ ꓒ ꓬꓲ ꓚꓲ ꓛꓬ ꓠꓬ ꓘꓴꓻ ꓢꓲ ꓕꓵꓼ ꓪ ꓖꓶ ꓠꓬꓲ ꓟꓴ ꓗꓪ ꓝꓲ ꓓꓴ ꓓꓽ ꓟ ꓘꓴ ꓠꓬꓲ꓾ ꓪꓴ-ꓢ ꓬꓲ ꓐ ꓡ ꓟꓶ ꓠꓬꓲ꓾ ꓟꓴ ꓗꓪ ꓗꓪ_ ꓐꓰ ꓬꓯꓼ ꓡ_ ꓥꓳ꓾ ꓸꓸꓸ” ꓐꓰ꓾ ꓢꓷ ꓙ ꓟꓳ ꓙ ꓔ ꓟ ꓙꓳ_ ꓡꓳ꓿ 1 ꓕꓰ 4ꓽ16꓿ ꓑꓽ-ꓟꓳ ꓬꓲ ꓗꓳ ꓡꓳ ꓟꓵꓽ ꓗꓪ ꓟ ꓟꓷ ꓠꓷ ꓝ ꓢꓴ ꓡꓰ ꓥ_ ꓟꓲ꓾ “ꓠꓬꓲ ꓠ꓾ ꓬꓲ ꓠꓬ ꓟꓴ ꓗꓴ_ ꓡꓰ ꓐꓰ ꓡ ꓢꓲ꓾ ꓟꓬ ꓢꓶꓽ ꓥ ꓕ ꓑꓳ_ ꓐꓰ ꓬꓲ ꓔꓯ ꓗꓸ ꓢꓴ ꓥ ꓕ ꓑꓳ_ ꓟꓲ ꓬꓲ ꓔꓯ ꓡꓳꓸ ꓟꓳ_ ꓥꓳ꓾” ꓐꓰ ꓐꓯ_ ꓡꓳ꓿ ꓟꓳ 1ꓽ7꓿
	“ꓟꓲ ꓠꓯ ꓗꓪ ꓟ ꓗꓴꓷꓼ ꓠꓬ꓾ ꓣꓳ ꓢꓲꓺ ꓒ_ ꓐꓰ ꓬꓲ ꓙꓲ-ꓢꓴ ꓔꓯ ꓟ ꓒꓬꓱꓼ ꓡꓻꓳ꓿ ꓬꓲ ꓠꓬ ꓕꓲ ꓞꓲꓼ ꓕꓲ ꓑ ꓪ ꓔꓲ ꓣꓱꓽ_ ꓥꓳ꓾ ꓐꓯ_ ꓡꓳ꓿” “ꓢꓲꓺ ꓒ ꓬꓰ-ꓧꓳ-ꓧꓪ ꓠꓬ ꓙꓲ ꓫꓬ_ ꓟ_ ꓐꓰ ꓫꓱꓸ ꓖꓶ_ ꓟ ꓔꓯ ꓞꓳ ꓫꓵꓽ ꓞꓳ ꓙꓰꓽ ꓐꓴ ꓟꓲ ꓙꓬ ꓗꓪ ꓬꓲ ꓖꓳ ꓡꓱ ꓓꓳ ꓡ ꓝꓲ_ ꓥꓳ꓿” ꓟꓳ 11ꓽ15ꓼ ꓢ 40ꓽ5ꓼ 61ꓽ11ꓼ 28ꓽ5ꓼ ꓝꓲ 3ꓽ21꓿ ꓦꓬ ꓠꓬꓲ ꓟꓶ ꓫꓵ ꓫꓵ ꓗꓪ ꓛꓲ ꓢ-ꓓꓯ ꓡꓰ ꓙꓵꓽ ꓩꓴ ꓡ_ ꓟ ꓠꓬ꓾ ꓙꓲ-ꓢꓴ ꓠꓬꓲꓽ ꓧꓪꓹ ꓕꓲ ꓧꓪꓹ ꓬꓯꓼ ꓡ_ ꓕꓯ ꓡꓳꓹ ꓬꓰ_ ꓥꓳ꓿ 
	ꓖꓳ ꓗ ꓠꓯ ꓟꓲ-ꓢ-ꓬ ꓡꓰ ꓕꓲ ꓞꓲꓼ ꓕꓲ ꓑ ꓙꓳ ꓢꓻ ꓗꓹ ꓛꓲ_ ꓟ ꓗꓴꓷꓼ ꓔꓶꓺ_ ꓥꓳ꓿ “ꓮ ꓡꓲꓳ ꓐꓯ ꓠꓬ ꓬꓰ-ꓧꓳ-ꓧꓪ ꓡꓰ ꓜꓲ-ꓬꓴ ꓔꓯ ꓠꓲꓹ ꓟ ꓗꓴꓺ ꓖꓶ_ ꓥꓳ꓿ ꓜꓲ-ꓬꓴ ꓗꓪ ꓟ ꓫꓬꓽ ꓟꓵꓽ ꓔꓯ_ ꓟꓲ ꓠꓲꓹ ꓟ ꓗꓴ ꓖꓶ_ ꓥꓳ꓿ ꓜꓲ-ꓬꓴ ꓗꓪ ꓟ ꓡꓲ ꓛꓲ ꓔꓯ ꓠꓬ ꓬꓲ-ꓓꓰ-ꓐꓱ_ ꓡꓰ ꓐꓰ꓾ ꓟꓵꓽ ꓛꓱꓹ ꓔꓯ ꓠꓬ ꓬꓰ-ꓧꓳ-ꓧꓪ ꓗꓹ ꓛꓲ ꓐꓱꓺ_ ꓡꓰ ꓐꓰ ꓗꓷ ꓡꓰ ꓝꓲ_ ꓥꓳ꓿” ꓢ 51ꓽ3꓿
	ꓬꓰ-ꓢꓴ ꓙꓲ-ꓢꓴ ꓬꓯꓼ ꓡ_ ꓟ ꓠꓬ ꓞꓳ ꓤ ꓕꓲ ꓝꓸ ꓡꓰ ꓕꓲ ꓝ ꓗꓪ ꓙꓵꓻ ꓢꓴ ꓐꓴ ꓥꓳꓺ ꓡꓳꓸ ꓓꓴ ꓥ ꓡꓳ꓿ ꓫ ꓙꓵꓻ ꓟꓷꓼ ꓙꓵ ꓓꓴ_ ꓐꓰ ꓗꓸ ꓧꓪꓺ_ ꓟ ꓔꓳꓹ ꓜꓳꓽ ꓔꓬ ꓟ ꓦꓬ ꓠꓬꓲ ꓗꓪ꓾ ꓬꓰ-ꓢꓴ ꓙꓲ-ꓢꓴ ꓝꓮꓲ ꓕꓲ ꓧꓪꓹ ꓐꓬꓱꓼ ꓡꓱꓼ ꓡꓱꓼ ꓟ ꓟꓬꓱꓺ ꓓꓳ ꓠꓯꓸꓼ ꓗꓪ ꓬꓯꓼ ꓡ ꓠꓹ ꓟ ꓠꓬ꓾ ꓶꓼ ꓙꓳ_ ꓟ ꓥꓳꓺ ꓡꓳꓸ ꓓꓴ ꓕꓲ ꓟ ꓥ ꓡꓳ꓿ ꓙꓲ-ꓢꓴ ꓠꓬꓲꓽ ꓧꓪꓹ ꓕꓲ ꓧꓪꓹ ꓬꓯꓼ ꓡ_ ꓕꓯ꓾ ꓙꓲ-ꓢꓴ ꓠꓯꓸꓼ ꓗꓪ ꓫꓵꓻ ꓘꓷ ꓡꓰ ꓢꓴ ꓠꓬ ꓢꓯꓸ ꓬꓲꓼ ꓡ ꓢꓲ꓾ ꓢꓯꓸ ꓔꓬ ꓢꓴ_ ꓐꓰ ꓕꓲ ꓛꓳꓻꓼ ꓟꓵ ꓪꓴꓽ ꓗꓪ ꓙꓲ-ꓢꓴ ꓔꓯ ꓟꓳ ꓡꓯ ꓘꓳ ꓪ_ ꓠꓬꓲ꓾ ꓕꓲ ꓣꓳ ꓛꓳ ꓕꓲ ꓣꓳ ꓠꓲꓹ ꓗꓴ ꓘꓶꓽ ꓫ ꓕꓱ ꓡꓯ ꓘꓳ ꓠꓹ ꓟ꓾ ꓝꓲ ꓓꓴ ꓒꓳ-ꓡꓳ ꓡꓰ ꓢꓯꓼ ꓖꓶ ꓔ_ ꓡꓳ꓿ 1 ꓕꓰ 4ꓽ16-18ꓼ ꓢ 51ꓽ3ꓼ 35ꓽ2ꓼ 62ꓽ4ꓹ 5꓿
	ꓝꓲ ꓓꓴ ꓬꓳ-ꓦ ꓥ_ ꓟꓲ ꓑꓽ-ꓟꓳ ꓬꓲ ꓗꓳ ꓡꓳ ꓟꓵ ꓗꓪ ꓔꓬ ꓕꓯ꓾ “ꓥꓪ ꓮ ꓟꓲꓸ ꓟꓲ ꓡ_ ꓥꓳ꓾” ꓐꓯ_ ꓟ ꓙ ꓟꓳ ꓘꓶ ꓔꓯ ꓑ ꓙ ꓪ ꓡꓰꓳ꓿ ꓖꓳ ꓡꓱ ꓢꓲ ꓘꓴ ꓜꓲ ꓞꓳ ꓐꓴ ꓥ_ ꓟꓲ꓾ “ꓕꓱ ꓡꓱ ꓒꓬꓱꓼ ꓡ ꓝꓲ꓾ ꓡꓯ꓾ ꓢꓲꓺ ꓒ ꓬꓰ-ꓢꓴꓳ꓾” ꓐꓰ꓾ ꓪꓽ ꓘꓴ ꓔꓬ_ ꓥꓳ꓿ ꓟꓳ 22ꓽ20꓿
	ꓢꓲ ꓫꓬ ꓢꓴ ꓐꓴ_ ꓐꓰ ꓢꓯꓼ ꓟꓬ ꓔꓶꓺ ꓢꓴ ꓐꓴ ꓡꓰ ꓔꓱꓹ ꓚꓵꓺ_ ꓟ ꓔꓯ ꓢꓷ ꓙ ꓟꓳ ꓙ ꓬꓰ ꓗꓷ ꓟ ꓐꓱꓺ ꓓꓴꓽ꓾ ꓮꓸ ꓔꓳꓸ ꓒꓱꓻ_ ꓐꓰ ꓡꓯ ꓐꓳ ꓔꓶ ꓓꓴ꓾ ꓕꓱ ꓟꓬ ꓫꓵꓽ ꓠꓬ ꓬꓲ ꓪ ꓠꓵꓻ ꓠꓲꓹ_ ꓐꓰ ꓥꓳꓺ ꓡꓳꓸ ꓓꓴ ꓔꓯ ꓞꓳ ꓤ ꓕꓲ ꓤꓶꓻ ꓡꓰ ꓕꓲ ꓤꓶꓻ ꓗꓪ ꓟꓳꓸ ꓖꓶ ꓔꓬ_ ꓡꓳ꓿ ꓙꓲ-ꓢꓴ ꓢꓯꓸ ꓬꓲꓼ ꓡ ꓗꓷ ꓟ ꓔꓯ ꓦ ꓡꓱ ꓐꓳ_ ꓟ_ ꓐꓰ꓾ ꓙꓲ-ꓢꓴ ꓬꓲꓼ ꓡ_ ꓕꓯ ꓬꓲ ꓔꓯ ꓙꓵꓻ ꓢꓴ ꓐꓴ ꓢꓯꓸ ꓬꓲꓼ ꓡ ꓠ ꓗꓹ ꓟ ꓔꓯ ꓦ ꓡꓱ ꓐꓳ_ ꓟ ꓑꓶ ꓓꓴ꓾ ꓬꓲ ꓪ ꓠꓬ ꓫꓵꓻ_ ꓟ ꓔꓯ ꓟꓽ ꓙꓳꓺ꓾ ꓬꓲ ꓪ ꓠꓬ ꓫꓵꓻ_ ꓟ ꓔꓯ ꓧꓪꓸ ꓡꓰ ꓢꓴ ꓥ ꓡꓳ꓾ ꓐꓰ꓾ ꓙꓲ-ꓢꓴ ꓢꓲꓺ ꓤ ꓕꓲ ꓣꓳ ꓡꓰ ꓐꓯ_ ꓡꓳ꓿ ꓪꓳ-ꓓꓲ-ꓢꓲ ꓐꓴ ꓔꓯ ꓥ_ ꓟꓲ ꓕꓱ ꓡꓱ ꓫꓵꓽ ꓙꓵꓻ ꓠꓲꓹ ꓙꓳ_ ꓡꓳ꓿ ꓪꓰ-ꓗꓶ-ꓡꓲ-ꓩ꓾ ꓡꓴ-ꓔꓷꓼ꓾ ꓗꓷ-ꓡ-ꓪꓰ ꓙꓬꓳ-ꓠꓳ-ꓢꓶꓽ꓾ ꓬꓲ-ꓓ-ꓡꓰ ꓐꓰ ꓐꓯ-ꓢꓶ-ꓔ ꓐꓴ ꓥ_ ꓟꓲ ꓙꓲ-ꓢꓴ ꓬꓲꓼ ꓡ_ ꓟ_ ꓐꓰ ꓗꓪ' ꓫꓵ ꓢꓲ ꓬꓲ ꓖꓳ ꓡꓱ ꓙꓵꓻ_ ꓡꓳ꓿ ꓬꓲ ꓪꓴꓸ ꓟ ꓘꓴ ꓜꓲ ꓞꓳ_ ꓐꓰ ꓡꓲ ꓛꓲ ꓗꓪ ꓟ ꓟꓳ-ꓫꓲ ꓐꓴ ꓘꓴ ꓜꓲ ꓞꓳ_ ꓐꓰ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓢꓴ ꓬꓲ ꓪ ꓘꓴ ꓜꓲ ꓞꓳ ꓗꓪ ꓥ_ ꓟꓲ꓾ ꓕꓱ ꓡꓱ ꓫꓵꓽ ꓙꓵ ꓠꓲꓹ ꓙꓳ_ ꓡꓳ꓿

ꓟꓲ ꓠꓯ ꓔꓯ ꓷꓹ ꓡꓵꓺ ꓡꓰ ꓝꓲ_ ꓟ ꓟꓵꓽ ꓓꓵꓺ_ ꓟ

	(1755) ꓘꓳꓼ ꓗꓪ꓾ ꓧꓶꓸ ꓕꓯ ꓔꓳꓹ ꓜꓳꓽ_ ꓟ ꓢꓶꓸ ꓟꓽ ꓞꓲ ꓮꓽ ꓘꓶꓸ ꓢꓯꓼ ꓙꓳ_ ꓟ ꓟꓵꓽ ꓓꓵ_ ꓟ ꓔꓯ ꓔꓳꓹ ꓜꓳꓽ ꓪ ꓡꓰ ꓢꓲ꓾ ꓟꓷ ꓠꓷ ꓝ ꓘꓶꓽ ꓔꓯ ꓐꓲ ꓡꓰ ꓝꓲ_ ꓡꓳ꓿ ꓟꓵꓽ ꓓꓵ_ ꓟ ꓖꓳ ꓟ ꓔꓯ ꓡꓲ-ꓢꓶꓽ-ꓐꓴ꓾ ꓐꓰ ꓟꓬꓱꓺ ꓖꓶ ꓔ_ ꓡꓳ (EARTHQUAKE OF LISBON)꓿ ꓬꓴ-ꓣꓳ-ꓑ (EUROPE)꓾ ꓮ-ꓩ-ꓣꓲ-ꓗ (AFRICA) ꓐꓰ ꓮ-ꓟꓰ-ꓣꓲ-ꓗ (AMERICA) ꓟꓲꓻ ꓡꓴ ꓔꓯ ꓠꓻ ꓡꓰ ꓝꓲ_ ꓡꓳ꓿ ꓖ-ꓤꓲ-ꓡꓲ-ꓓ (GREENLAND)꓾ ꓪꓰ-ꓢꓶ-ꓰ-ꓓꓲ (WEST INDIES)꓾ ꓠꓳ-ꓪꓰ (NORWAY)꓾ ꓢꓴꓲ-ꓓꓲ (SWEDEN)꓾ ꓬꓲꓥ-ꓗꓴꓷꓼ (ENGLAND)꓾ ꓰ-ꓬ-ꓡ (IRELAND) ꓐꓰ ꓡꓳꓺ ꓔ (40) ꓫꓬꓹ ꓚꓳꓺ ꓡꓳ ꓡꓳ ꓗꓪ ꓟ ꓟꓵ ꓔꓯ ꓐꓬꓺ ꓡꓰ ꓝꓲ_ ꓡꓳ꓿ ꓮ-ꓩ-ꓣꓲ-ꓗ ꓗꓪ ꓟꓵꓽ ꓓꓵꓺ_ ꓟ ꓠꓬ ꓬꓴ-ꓣꓳ-ꓑ ꓗꓪ ꓟꓵꓽ ꓓꓵ_ ꓟ_ ꓐꓰ ꓕꓲ ꓡꓰꓹꓼ ꓢꓯꓼ ꓙꓳ_ ꓡꓳ꓿ ꓯ-ꓙꓲ-ꓣꓲ-ꓬ (ALGIERS) ꓗꓴꓷꓼ ꓥꓳ ꓟꓲ ꓠꓻ ꓡꓰ_ ꓡꓳ꓿ ꓢꓶ-ꓑ-ꓠꓲ-ꓬ (SPAIN) ꓐꓰ ꓮ-ꓩ-ꓣꓲ-ꓗ ꓡꓳ ꓒꓱ ꓓꓽ ꓟ ꓗꓪ ꓛꓲ ꓐꓬꓺ ꓡꓰ_ ꓡꓳ꓿
	ꓑꓳ-ꓔꓴ-ꓖꓰ (PORTUGAL) ꓗꓪ ꓟ ꓪꓽ ꓚꓲ ꓐꓴ ꓔꓯ ꓠꓬ ꓬꓲꓸ ꓚꓰꓺ ꓣꓴꓻ ꓷꓹ ꓗꓷ_ ꓟ_ ꓡꓰ ꓐꓰ ꓗꓷ ꓡꓰ ꓢꓲ꓾ ꓕꓲ ꓐꓱ ꓟ ꓪꓽ ꓚꓲ ꓠꓬ ꓬꓲꓸ ꓪꓴꓸ ꓓꓵ ꓦꓱꓹ ꓡꓰ ꓢꓲ ꓠꓬꓲ꓾ ꓠꓬꓲꓽ ꓐꓶꓽ ꓐꓰ ꓐꓶꓽ ꓡꓰ_ ꓡꓳ꓿ ꓖꓳ ꓡꓱ ꓢꓲ ꓚꓳꓺ ꓡꓳ ꓡꓳ ꓗꓪ ꓟ ꓡꓳꓻ ꓘꓴ ꓡꓳ ꓟ_ ꓟꓲ ꓗꓪ ꓞꓰ ꓓꓵꓽ ꓡꓰ_ ꓡꓳ꓿ ꓪ ꓚꓲ ꓗꓪ ꓐꓰ ꓮꓸ ꓕꓳꓸ ꓪꓳꓽ ꓡꓯꓽ ꓥ_ ꓟꓲ ꓓꓳ ꓡ_ ꓡꓳ꓿
	ꓡꓲ-ꓢꓶꓽ-ꓐꓴ ꓡꓳ ꓒꓱ ꓗꓪ ꓠꓬ ꓟꓲ ꓠꓯ ꓗꓪ ꓐꓰ ꓟꓴꓽ ꓖꓴꓽ ꓟꓶ ꓢꓯꓼ_ ꓡꓰ ꓐꓰ ꓟꓶꓻ ꓓꓳ ꓡ ꓢꓲ꓾ ꓕꓲ ꓑꓹ ꓤ ꓗꓷ ꓡꓰ ꓕꓯ ꓕꓲ ꓡꓳ ꓒꓱꓻ ꓡꓱꓸꓼ ꓷꓹ ꓡꓵꓺ ꓡꓰ_ ꓡꓳ꓿ ꓙꓵꓹ (6) ꓧꓶꓻ ꓠꓯꓸꓼ ꓗꓪ ꓞꓳ ꓤ (60ꓹ000) ꓣꓳ ꓫꓵꓻ_ ꓡꓳ꓿ ꓬꓲ ꓡꓴꓽ ꓐꓱ ꓥ_ ꓟꓲ ꓞꓼ ꓐꓰ ꓬꓲꓻ ꓡꓯꓼ ꓟꓰꓼ ꓔꓴ ꓡ_ ꓡꓳ꓿ ꓬꓲ ꓡꓯꓼ ꓟꓰꓼ ꓠꓬ ꓟꓴꓺ ꓔꓯꓸ ꓟꓳ (50) ꓑꓰꓺ ꓙꓳ_ ꓡꓳ꓿
	ꓟꓵꓽ ꓓꓵꓺ_ ꓟ ꓖꓳ ꓕꓲ ꓠꓬꓲ ꓠꓬ ꓟꓬꓱꓽ ꓠꓽ ꓔ ꓟ ꓕꓲ ꓠꓬꓲ ꓥ ꓢꓲ꓾ ꓪ ꓘꓴ ꓦꓲ_ ꓐꓰ ꓠꓱꓸ ꓐꓯ ꓞꓳ ꓤ ꓜꓲꓼ ꓦꓲ ꓗꓪ ꓞꓳ ꓤ ꓐꓲꓺ ꓞꓹ ꓠꓬꓲ꓾ ꓡꓲꓹ ꓗꓷ ꓢꓴ ꓮꓽ ꓟꓬꓹ ꓟꓽ ꓙꓳ꓿ ꓖꓳ ꓕꓲ ꓠꓬꓲ ꓗꓪ ꓞꓳ ꓤ ꓐꓴ ꓙꓳꓺ ꓛꓱꓽ ꓡꓰ_ ꓟ ꓔꓯ ꓠꓬ꓾ ꓐꓯ_ ꓟꓲ ꓐꓯ ꓟꓸ ꓖꓶ ꓟꓽ ꓗꓴꓸ ꓠ ꓛꓲ ꓥ ꓡꓳ꓿ ꓙꓳꓺ ꓟꓬꓽ ꓡꓰ ꓠꓬꓲ ꓟꓬ ꓐꓲ ꓥ_ ꓟꓲ ꓞꓰꓻ ꓟꓽ ꓐ ꓡꓻꓳ꓿ ꓙꓳꓺ ꓟꓬꓽ ꓡꓰ ꓠꓬꓲ꓾ ꓳ' ꓟꓶꓽ ꓓꓶꓽ ꓢꓴ ꓓꓶꓽ꓾ ꓒꓬꓱꓽ ꓟꓬ ꓗꓪ ꓓꓶꓽ ꓢꓴ ꓓꓶꓽ꓾ ꓙꓰ ꓙꓰ ꓡ ꓡ ꓬꓰ ꓢꓲ꓾ “ꓟꓲ-ꓢꓶꓽ-ꓗꓳ-ꓒꓲ-ꓬ!— ꓟꓲ ꓠꓯ ꓠꓬ ꓡꓳꓹ ꓬꓰꓳ! ꓐꓰ꓾ ꓘꓴꓻ ꓐꓵꓻ ꓔꓬ_ ꓡꓳ꓿ ꓟꓹ ꓟ ꓣꓱꓽ ꓢꓴ ꓐꓴ ꓠꓬ꓾ ꓚꓲ ꓛꓬ ꓤ ꓠꓱ ꓔꓯ ꓡꓳꓺ ꓔꓲ ꓬꓰ ꓢꓲ꓾ ꓡꓯ ꓐꓳ ꓔꓶ ꓓꓴ ꓐꓬꓱꓽ ꓔꓯꓹ ꓔ ꓢꓲ ꓔꓷꓹ ꓚꓳꓺ ꓔꓬ_ ꓡꓳ꓿ ꓪ ꓘꓴ ꓦꓲꓻ ꓗꓪ ꓑꓬꓺ ꓠꓬꓹ ꓕꓯ ꓠꓽ꓾ ꓚꓬꓴꓹ ꓟꓶ_ ꓡꓳ ꓟꓽ ꓢꓷ꓾ ꓐꓰ ꓓꓵꓽ ꓙ ꓢꓲ꓾ ꓞꓳ ꓤ ꓮꓽ ꓟꓬꓹ ꓠꓬ ꓪꓽ ꓘꓴ ꓦꓲ ꓗꓪ ꓔꓷꓹ ꓓꓵꓽ  ꓙꓰ_ ꓡꓳ꓿ ꓖꓳ ꓡꓱ ꓥ_ ꓟꓲ ꓮꓽ ꓔꓳꓺ ꓬꓲꓸ ꓖꓳꓽ ꓥꓳ꓿ ꓫꓱꓸ ꓤ ꓓꓴ ꓙꓳ_ ꓟ ꓞꓳ ꓤ ꓖꓳ ꓕꓲ ꓧꓳꓽ ꓠꓬ꓾ ꓢꓲꓺ ꓐꓬꓱꓽ꓾ ꓡꓯ ꓐꓳ ꓔꓶ ꓓꓴ ꓐꓬꓱꓽ_ ꓐꓰ ꓔꓲꓺ ꓖꓴ ꓔꓯ ꓫꓳꓸ ꓔ ꓢꓲ꓾ ꓢꓯꓸ ꓢꓯꓸ ꓡꓰꓽ ꓟꓲ ꓠꓯ ꓗꓪ ꓔꓵꓸ ꓡꓰ_ ꓡꓳ꓿ 

ꓟꓲꓽ ꓟꓲ_ ꓐꓰ ꓦ ꓐ ꓠꓯꓺ ꓡꓰ_ ꓟ

	ꓡꓲ-ꓢꓶꓽ-ꓐꓴ ꓟꓵꓽ ꓓꓵꓺ_ ꓟ ꓗꓳꓸ ꓗꓷ ꓗ ꓠꓯ (25) ꓘꓳꓼ ꓗꓪ ꓠꓬ꓾ ꓟꓷ ꓠꓷ ꓝ ꓘꓶ ꓔꓯ ꓐꓲꓺ ꓡꓰ ꓝꓲ_ ꓟ꓾ ꓟꓲꓽ ꓟꓲ_ ꓐꓰ ꓦ ꓐ ꓠꓯꓺ ꓡꓰ_ ꓟ ꓒꓬꓱꓼ ꓡ_ ꓡꓳ꓿ ꓟꓷ ꓠꓷ ꓝ ꓘꓶ ꓕꓱ ꓟ_ ꓐꓰ ꓗꓴꓸ ꓙꓲ ꓙꓳ ꓢꓲ꓾ ꓮ-ꓛꓬ ꓪ ꓚꓲ ꓗꓪ ꓬꓰ-ꓢꓴ_ ꓐꓰ ꓬꓲ ꓛꓳ ꓒꓯꓹ ꓐꓴ ꓫ ꓕꓱ ꓡꓯ ꓘꓳ ꓔꓬ ꓕꓯ ꓬꓰ-ꓢꓴ ꓡꓰ꓾ “ꓦꓬ ꓠꓬꓲ ꓖꓳ ꓟ ꓗꓪ꓾ ꓫ ꓙꓵ ꓟꓷꓼ ꓙꓵ_ ꓟ ꓗ ꓠꓯ꓾ ꓟꓲ ꓟꓲ ꓠꓯꓺ ꓡꓰ_ ꓥꓳ꓿ ꓦ ꓐ_ ꓟꓲ ꓟꓽ ꓣꓳꓺ ꓡ ꓗꓷ ꓡꓰ_ ꓥꓳ꓾” ꓐꓰ꓾ ꓔꓱꓹ ꓔꓱꓹꓼ ꓐꓰ ꓐꓯ_ ꓡꓳ꓿ ꓘꓳ 13ꓽ24꓿ (1260) ꓘꓳꓼ ꓠꓬ (1798) ꓘꓳꓼ ꓗꓪ ꓡꓳꓹ ꓬꓰꓳ꓿ ꓦꓬ ꓠꓬꓲ ꓖꓳ ꓟ ꓧꓶꓸ ꓕꓯ (25) ꓘꓳꓼ ꓛꓲ ꓗꓪ ꓘꓶꓻ ꓙꓵꓻ_ ꓟ ꓮ ꓙꓵꓽ ꓠꓽ ꓡꓰꓳ꓿  ꓘꓶꓻ ꓙꓵ_ ꓟ ꓠꓽ ꓗꓷ ꓗ ꓠꓯ (1780) ꓘꓳꓼ 5 ꓦ 19 ꓠꓬꓲ ꓗꓪ ꓟꓲꓽ ꓟꓲ ꓠꓯꓺ ꓡꓰ ꓠꓬꓲ꓾ ꓟꓷ ꓠꓷ ꓝ ꓘꓶ ꓐꓲꓺ ꓡꓰ_ ꓡꓳ꓿
	ꓟ-ꓢ-ꓛꓬꓴꓸ-ꓢꓰꓼ (MASSACHUSETTS) ꓗꓪ ꓟ ꓢꓷ ꓙ ꓟꓳ ꓙ ꓢꓴ ꓕꓲ ꓣꓳ ꓡꓰ꓾ “ꓟꓴ ꓗꓴꓸ ꓠꓯꓺ ꓕꓲ ꓘꓴꓸ ꓡꓰ ꓟꓴꓽ ꓗꓪ ꓔꓯ ꓛꓺ ꓗꓷ ꓢꓲ꓾ ꓟꓴꓽ ꓗꓪ ꓬꓲ ꓑꓶꓸ ꓗꓪ ꓟ ꓠꓬꓲ ꓟꓳ ꓓꓴ ꓮꓸ ꓔꓲ ꓤ_ ꓡꓰꓽ ꓡꓳꓸ ꓟꓳ_ ꓡꓳ꓿ ꓠꓯ ꓞꓲꓹ_ ꓟ ꓠꓬ ꓟꓵꓽ ꓛꓴꓽ ꓢ ꓘꓪꓺ (9) ꓙꓵꓹ ꓕꓯ ꓟ_ ꓡꓰ ꓐꓰ ꓥꓳ꓾” ꓐꓰ꓾ ꓐꓯ_ ꓡꓳ꓿
	“ꓞꓳ ꓤ ꓐꓴ ꓠꓲꓹ ꓟ ꓗꓪ ꓙꓳ_ ꓟ ꓠꓲꓹ ꓟ꓾ ꓙ ꓫꓸ_ ꓟ꓾ ꓙꓳꓺ ꓦꓲꓸ_ ꓟ ꓠꓲꓹ ꓟ ꓡꓰꓽ ꓐꓲꓺ ꓞꓹ_ ꓡꓳ꓿ ꓤ ꓟꓶ ꓤ ꓐꓴ ꓠꓬ꓾ ꓠꓱ ꓫꓱ ꓟꓸꓼ ꓗꓪ ꓠꓯ ꓞꓲꓹ ꓞꓲꓹ ꓗꓹ ꓟ ꓔꓯ ꓡꓳꓸ ꓔꓬ_ ꓡꓳ꓿ ꓞꓳ ꓑ ꓤ ꓐꓴ ꓥ_ ꓟꓲ ꓡꓲ ꓟꓲ ꓗꓪ ꓟꓬꓱꓽ ꓬꓰ ꓔꓬ ꓟ ꓔꓯ ꓠꓽ ꓔ ꓢꓲ꓾ ꓦꓲꓻ ꓗꓪ ꓬꓲꓼ ꓡ_ ꓡꓳ꓿ ꓢꓲꓹ ꓟꓬꓱꓽ ꓬꓰ ꓢꓴ ꓐꓴ_ ꓟꓲ꓾ ꓬꓲ ꓪ ꓫꓬꓹ ꓔꓬ ꓟ ꓡꓽ ꓘꓶꓽ ꓐꓰ ꓚꓬꓹ ꓫꓵꓽ ꓔꓯ ꓡꓳ ꓔꓲ ꓬꓰ_ ꓡꓳ꓿ ꓧꓳꓻ ꓓꓶꓽ ꓒ ꓥ_ ꓟꓲ ꓧꓳꓻ ꓓꓶ ꓒꓱꓻ ꓔꓯ ꓡꓳꓺ ꓔꓲ ꓬꓰ_ ꓡꓳ꓿ ꓙꓵꓺ ꓪꓴꓽ ꓢꓴ ꓥ_ ꓟꓲ ꓙꓵꓺ ꓔꓯ ꓡꓳꓺ ꓔꓲ ꓬꓰ_ ꓡꓳ꓿ ꓢꓳꓺ ꓦꓲ ꓐꓴ ꓥ_ ꓟꓲ ꓙꓳꓺ ꓠꓬꓲ ꓛꓱꓽ ꓠꓬꓲ ꓐꓰ ꓮꓽ ꓟ ꓦꓲꓻ ꓗꓪ ꓗꓪ ꓮꓽ ꓟ ꓔꓷꓹ ꓬꓲꓼ ꓙꓰ_ ꓡꓳ꓿ ꓓꓴ ꓓꓳ ꓙ ꓫꓱꓽ ꓢꓴ ꓐꓴ ꓠꓬ ꓕꓲꓺ_ ꓟ ꓦꓲꓻ ꓗꓪ ꓠꓽ ꓢꓲ꓾ “ꓮ ꓡꓲ ꓗꓷ ꓡꓰꓳ ꓪ?” ꓐꓰ ꓐꓯ_ ꓡꓳ꓿ ꓖꓳ ꓕꓯ ꓕꓲ ꓟꓵꓽ ꓡꓱꓸꓼ ꓗꓪ ꓕꓳꓽ ꓥꓳꓽ ꓓꓽ ꓟ ꓬꓯꓼ ꓡ_ ꓟ_ ꓡꓰ ꓐꓰ ꓡꓳꓸ ꓟꓳ_ ꓡꓳ꓿ ꓙꓳ_ ꓟ ꓮ ꓙꓵꓽ ꓡꓳꓹ ꓬꓰ ꓝꓲ ꓛꓲ ꓡ_ ꓟ_ ꓡꓰ ꓐꓰ ꓡꓳꓸ ꓟꓳ_ ꓡꓳ꓿”
	“ꓥꓪꓸ ꓞꓶ ꓓꓻ (ꓐꓬꓽ ꓫꓳꓸ ꓓꓻ) ꓔꓳꓸ ꓔ ꓖꓴ_ ꓡꓳ꓿ ꓮꓸ ꓔꓳꓸ ꓒꓱꓻ ꓖꓴ ꓠꓬ ꓙꓬꓺ ꓝꓲꓸ ꓦꓻ ꓞꓷꓹ ꓕꓯ ꓟ_ ꓡꓰ ꓐꓰ ꓡꓬꓸ ꓔꓬ_ ꓡꓳ꓿ ꓮꓸ ꓭ ꓠꓬ ꓬꓲꓼ ꓔ ꓬꓰ ꓖꓴꓳ꓿ ꓮꓸ ꓠꓬꓲꓽ ꓠꓬ ꓫꓵꓸ ꓓꓰꓺ ꓟꓲ ꓗꓪ ꓐꓰ ꓮꓸ ꓠꓬꓲꓽ ꓐꓱꓺ ꓗꓪ ꓬꓲꓼ ꓡ_ ꓡꓳ꓿ ꓪꓴꓸ ꓑꓸ ꓤ ꓐꓴ ꓥ_ ꓟꓲ ꓟꓶꓻ ꓔꓬ_ ꓡꓳ꓿ ꓠꓬꓹ ꓤ ꓐꓴ ꓠꓬ ꓕꓲ ꓢ ꓘꓪ ꓕꓯ ꓟꓶꓻ_ ꓟ_ ꓡꓰ ꓐꓰ ꓟꓶꓻ ꓔꓬ_ ꓡꓳ꓿ ꓪꓼ ꓡꓼ ꓠꓬ ꓐꓬꓱꓻ ꓚꓳꓺ ꓔꓬ_ ꓡꓳ꓿ ꓖꓳ ꓡꓱ ꓥ_ ꓟꓲ ꓞꓳ ꓤ ꓐꓴ ꓠꓬ꓾ ꓟꓰꓻ ꓝꓲꓸ ꓟꓽ ꓛꓲ ꓡ ꓢꓰꓽ ꓟ ꓔꓬ ꓢꓷ ꓔ_ ꓡꓳ꓿”
	“ꓕꓲ ꓟꓵꓽ ꓕꓲ ꓟꓵ ꓗꓪ ꓞꓳ ꓤ ꓐꓴ ꓜꓲꓼ ꓡꓯꓼ ꓘꓳ ꓔꓬ_ ꓡꓳ꓿ ꓠꓯꓺ ꓞꓲꓹ ꓟ ꓬꓯꓼ ꓡ_ ꓟ ꓕꓱ ꓟ ꓠꓽ꓾ ꓟꓷ ꓠꓷ ꓝ ꓘꓶꓽ_ ꓐꓰ ꓧꓳꓹ_ ꓟ ꓥ ꓡꓳ꓾ ꓐꓰ꓾ ꓟꓸ ꓟꓲ ꓚꓺ ꓔꓬ ꓖꓴ_ ꓡꓳ꓿ ꓟꓳꓼ ꓡꓳ (11) ꓙꓵꓹ ꓗꓪ ꓠꓬ ꓮꓸ ꓓꓲꓽ ꓠꓯ ꓞꓲꓹ_ ꓟ ꓕꓲ ꓝꓲꓸ ꓥ ꓡꓳ꓿”
	“ꓥꓪ ꓠꓴꓽ ꓗꓴꓷꓼ ꓟꓵꓽ ꓮꓽ ꓟꓬꓹ ꓗꓪ꓾ ꓬꓲ ꓝꓲ ꓔꓯ ꓐꓯ_ ꓕꓯ ꓟꓳꓼ ꓡꓳ ꓝꓲꓸ ꓥ ꓥ_ ꓟꓲ꓾ ꓥꓪꓸ ꓞꓶ ꓓꓻ ꓟꓽ ꓔꓳꓸ ꓠꓬ ꓔꓬꓹ ꓟꓽ ꓠꓺ ꓗꓷ ꓡꓰꓳ꓾” ꓐꓰ꓾ ꓬꓲ ꓡꓰ ꓡꓯ ꓫꓵ ꓢꓷ ꓙ ꓟꓳ ꓙ_ ꓡꓳ꓿ ꓡꓴ 21ꓽ25ꓼ ꓘꓳ 13ꓽ24-26ꓼ ꓟꓳ 6ꓽ12ꓼ ꓘꓳ 13ꓽ24ꓼ ꓟꓳ 3ꓽ1ꓹ 3꓿

ꓫꓵꓽ_ ꓡꓰ ꓐꓰ ꓗꓹ ꓟ ꓦ ꓐ

	ꓖꓳ ꓕꓲ ꓦꓬꓼ ꓗꓪ ꓠꓯ ꓞꓲꓹ_ ꓟ ꓠꓬ ꓟꓳꓼ ꓡꓳ ꓕꓯ ꓠꓯ ꓞꓲꓹ_ ꓟ_ ꓐꓰ ꓕꓲ ꓡꓰꓹꓼ ꓥ ꓡꓳ꓿ ꓖꓳ ꓕꓲ ꓦꓬꓼ ꓠꓬ ꓦ ꓐ ꓡꓴꓸ ꓝꓲ (ꓦ ꓒꓴ) ꓠꓶꓽ_ ꓥ_ ꓟꓲ꓾ ꓮꓸ ꓔꓳꓸ ꓟꓽ ꓣꓱꓽ ꓠꓬ ꓮꓸ ꓫꓵꓽ ꓖꓴꓽ ꓙꓴꓽ ꓔꓯ_ ꓟꓲ ꓬꓲ ꓜꓶ ꓡꓳꓸ ꓟꓽ ꓟꓳ꓿ ꓮ ꓡꓲ ꓡꓴ ꓫꓵ ꓠꓬꓲ ꓟꓳ ꓓꓴ ꓡꓰ ꓥ_ ꓟꓲ ꓡꓬꓸ ꓙ ꓙꓰ ꓟꓽ ꓐ ꓡ ꓠ ꓛꓲ ꓠꓯ ꓞꓲꓹ_ ꓡꓳ꓿ ꓦꓬꓼ ꓔꓱꓺ ꓫꓵ ꓗꓳꓸ ꓙꓰ_ ꓕꓯ꓾ ꓠꓯ ꓞꓲꓹ_ ꓟ ꓖꓳ ꓟ ꓠꓬ ꓒꓲꓼ ꓬꓰ_ ꓡꓳ꓿ ꓦ ꓐ ꓔꓯ ꓬꓲꓸ ꓪꓴꓸ ꓡꓳꓸ ꓟꓳ_ ꓕꓯ꓾ ꓬꓲꓸ ꓒꓬꓱꓽ ꓠꓬ ꓫꓵꓽ ꓘꓴꓸ_ ꓡꓰ ꓐꓰ ꓢꓲꓽ ꓢꓲꓽ ꓟꓴ (ꓠꓲꓺ ꓝꓲ ꓝꓲ) ꓗꓹ_ ꓡꓳ꓿
	(1780) ꓘꓳꓼ 5 ꓦ 19 ꓠꓬꓲ ꓔꓯ ꓠꓬ꓾ ꓚꓺ ꓟꓲ ꓕꓳ ꓶ ꓗꓪ “ꓠꓯ ꓞꓲꓹ ꓠꓯ ꓕꓳ ꓟ ꓦꓬ ꓠꓬꓲ꓾” ꓐꓰ ꓐꓳ ꓚꓲ ꓔ_ ꓡꓳ꓿ ꓟꓳ-ꓫꓬꓲ ꓦꓬ ꓠꓬꓲ ꓗꓪ ꓐꓰ ꓪꓴꓸ ꓔꓴ ꓢꓲ ꓖꓳ ꓟ_ ꓡꓰ ꓐꓰ ꓠꓯ ꓞꓲꓹ_ ꓟ꓾ ꓪꓴꓽ_ ꓟ꓾ ꓟꓶ ꓫꓵ_ ꓟ ꓠꓯ ꓞꓲꓹ_ ꓡꓳ ꓫꓵꓽ ꓟꓽ ꓙꓳ ꓗꓳꓸ꓿ ꓠꓯ ꓞꓲꓹ_ ꓟ ꓖꓳ ꓟ ꓠꓬ꓾ ꓗꓳꓸ ꓗꓷ ꓟ (2500) ꓘꓳꓼ ꓕꓯ ꓬꓳ-ꓶ ꓡꓰ ꓐꓳ ꓔ ꓟ ꓟꓷ ꓠꓷ ꓝ ꓘꓶꓽ ꓐꓲꓺ ꓡ_ ꓟ ꓥ ꓡꓳ꓿ “ꓬꓰ-ꓧꓳ-ꓧꓪ ꓔꓯ ꓙꓳꓺ ꓠꓯ_ ꓟ ꓦꓬ ꓠꓬꓲ ꓓꓽ ꓟ ꓟꓽ ꓛꓲ ꓡ ꓧꓶꓸ ꓕꓯ꓾ ꓟꓲ ꓟꓲ ꓠꓬ ꓠꓯ ꓞꓲꓹ_ ꓟ ꓒꓬꓱꓼ ꓡ ꓢꓲ꓾ ꓦ ꓐ ꓠꓬ ꓫꓵꓽ ꓑꓶꓸ ꓡꓰ_ ꓥꓳ꓾” ꓐꓰ꓾ ꓬꓳ-ꓶ 2ꓽ11 ꓗꓪ ꓟꓷ ꓠꓷ ꓝ ꓔ_ ꓡꓳ꓿
	“ꓕꓱ ꓟꓬ ꓫꓵꓽ ꓒꓬꓱꓼ ꓡ ꓪꓴꓸ ꓔꓴ_ ꓕꓯ꓾ ꓠꓴ ꓪ ꓔ ꓥꓺ ꓐꓰ ꓡꓳꓸ ꓔ꓿ ꓮ ꓡꓲꓳ ꓐꓯ ꓠꓬ ꓠꓴ ꓪ ꓔꓯ ꓫꓴꓹ ꓣꓴ_ ꓟ ꓠꓶꓽ ꓡ_ ꓥꓳ꓾” ꓐꓰ꓾ ꓬꓰ-ꓢꓴ ꓡꓰ ꓐꓯ_ ꓡꓳ꓿ ꓖꓳ ꓗ ꓠꓯ ꓬꓰ-ꓢꓴ ꓡꓰ ꓘꓶ-ꓢꓶꓽ ꓜꓲ ꓔꓯ ꓖꓴꓺ ꓢꓲ ꓬꓲ ꓛꓳ ꓒꓯꓹ ꓐꓴ ꓔꓯ ꓕꓱ ꓡꓱ ꓟꓸ ꓖꓶ_ ꓡꓳ꓿ “ꓕꓱ ꓟꓬ ꓙꓰꓽ ꓒꓬꓱꓼ ꓡ ꓔꓬ ꓟ ꓠꓴ ꓪ ꓟꓳ_ ꓠꓬ꓾ ꓪꓴ-ꓢ ꓗꓴꓷꓼ ꓠꓶꓽ ꓡ ꓟ ꓔꓯ_ ꓟꓲ ꓠꓴ ꓪ ꓢꓷ ꓔ꓿ ꓥꓪ ꓠꓴ ꓪ ꓔꓯ ꓔꓱꓹ ꓔꓱ_ ꓐꓰ ꓐꓯ ꓖꓶ_ ꓠꓬꓲ꓾ ꓕꓱ ꓕꓲ ꓤꓶꓻ ꓟ ꓠꓽ ꓟꓽ ꓗꓳꓸ ꓙꓰ ꓕꓯ_ ꓡꓰ ꓕꓱ ꓟ ꓮ ꓙꓵꓽ ꓒꓬꓱꓼ ꓡ_ ꓥꓳ꓿” ꓡꓴ 21ꓽ28ꓹ 30ꓹ 31꓿ 
	ꓖꓳ ꓡꓱ ꓥ_ ꓟꓲ ꓘꓴ ꓜꓲ ꓞꓳ ꓠꓯꓸꓼ ꓗꓪ ꓙꓲ-ꓢꓴ ꓔꓯ ꓠꓲꓹ ꓠꓵ ꓢꓲ ꓬꓲꓸ ꓬꓲꓼ ꓡ_ ꓟ ꓔꓯ ꓙꓵꓻ_ ꓟ ꓙꓵ ꓠꓲꓹ ꓠꓬ ꓕꓲ ꓠꓬꓲ ꓗ ꓠꓯ ꓕꓲ ꓠꓬꓲ ꓢꓯꓼ ꓐꓽ ꓡꓰ ꓔꓬ_ ꓡꓳ꓿ ꓙꓵꓻ_ ꓡꓳ꓾ ꓐꓰ ꓐꓯ ꓔꓬ ꓢꓴ ꓐꓴ ꓥ_ ꓟꓲ꓾ ꓙꓲ-ꓢꓴ ꓬꓲꓼ ꓡ_ ꓔꓯ ꓒꓬꓱꓼ ꓡ ꓠ ꓗꓹ ꓟ ꓢꓷ ꓡꓰ ꓓꓴ_ ꓐꓰ ꓗꓴꓸ ꓙꓲꓽ ꓙꓳ ꓢꓲ ꓙꓲ-ꓢꓴ ꓡꓰ ꓟꓸ ꓖꓶ ꓔ ꓟ ꓔꓯ ꓟꓽ ꓧꓪꓸ ꓛꓲ ꓔꓬ꓿ ꓟꓬꓽ ꓠꓬꓲ ꓠꓬ ꓟꓷ-ꓗꓴꓷꓼ  ꓗꓪ ꓙꓲ-ꓢꓴ ꓠꓬꓲꓽ ꓧꓪꓹ ꓕꓲ ꓧꓪꓹ ꓬꓯꓼ ꓡ_ ꓟ ꓟꓸ ꓟꓲ ꓔꓯ ꓟꓽ ꓧꓪꓸ ꓛꓲ ꓔꓬ꓿ ꓒꓴ ꓤ ꓫꓵ ꓤ ꓔꓯ_ ꓡꓰꓽ ꓓꓵꓽ ꓙ ꓔꓬ ꓟ_ ꓐꓰ꓾ ꓟꓬꓱꓺ ꓓꓳꓽ_ ꓐꓰ ꓙꓵꓽ ꓪ ꓗꓸ ꓠꓯ ꓖꓼ ꓔꓬ ꓟ ꓑꓶ ꓓꓴ꓾ ꓟꓲ ꓠꓯ ꓗꓪ ꓙꓳ_ ꓟ ꓮꓽ ꓙꓵꓽ ꓟꓶꓽ ꓬꓰ_ ꓟ ꓦꓬ ꓠꓬꓲ ꓠꓬ ꓶꓽ ꓤ ꓗꓪ ꓓꓹ ꓢꓰꓽ ꓟ_ ꓡꓰ ꓐꓰ ꓡꓳꓸ ꓓꓳ ꓡ ꓝꓲ_ ꓡꓳ꓿
	ꓬꓰ-ꓢꓴ ꓡꓰ ꓬꓲ ꓠꓬꓲꓽ ꓧꓪꓹ ꓕꓲ ꓧꓪꓹ ꓬꓲꓼ ꓡ_ ꓟ ꓟꓸ ꓟꓲ ꓔꓯ ꓟꓸ ꓖꓶ ꓢꓲ꓾ ꓦꓬ ꓠꓬꓲ ꓖꓳ ꓟ ꓠꓶꓽ ꓡ_ ꓕꓯ ꓞꓳ ꓤ ꓐꓴ ꓙꓵꓻ ꓠꓲꓹ ꓐꓬꓺ ꓡꓰ_ ꓟ ꓔꓯꓸ ꓟꓳ ꓕꓱ ꓡꓱ ꓟꓷ ꓠꓷ ꓝ ꓔ_ ꓡꓳ꓿ “ꓠꓴ ꓪ ꓚꓲ ꓛꓬ ꓔꓯ ꓤ ꓟꓳ꓿ ꓟꓽ ꓥ ꓠꓬ꓾ ꓮ ꓧꓪꓹ ꓠꓴ ꓪ ꓜꓽ ꓓꓴ ꓗꓪꓸ_ ꓟ_ ꓐꓰ ꓙꓲ ꓒꓶꓽ ꓬꓲꓼ_ ꓟ_ ꓐꓰ ꓢꓯꓼ ꓟꓬ ꓕꓱ ꓕꓲ ꓟ ꓐꓱ ꓶ ꓙꓽ ꓫ_ ꓟ ꓡꓰ ꓠꓴ ꓪ ꓠꓲꓹ ꓟ ꓗꓪ ꓦꓵꓹ ꓡꓰ ꓢꓲ ꓠꓬꓲ꓾ ꓦꓬ ꓠꓬꓲ ꓖꓳ ꓕꓲ ꓠꓬꓲ ꓠꓬ꓾ ꓪꓺ_ ꓡꓰ ꓐꓰ꓾ ꓞꓼ ꓐꓰ ꓠꓴ ꓪ ꓔꓯ ꓪꓴꓻ ꓡꓰ_ ꓥꓳ꓿” “ꓖꓳ ꓡꓱ ꓥ_ ꓟꓲ ꓠꓴ ꓪ ꓠꓬ꓾ ꓡ ꓠꓹ ꓟ ꓕꓱ ꓟꓬ ꓫꓵꓽ ꓟ ꓔꓯ_ ꓐꓰ ꓡꓲꓹ ꓗꓷ ꓐ ꓡ ꓢꓲ꓾ ꓡ ꓞꓳ ꓮ ꓐꓲ ꓟꓲ ꓙꓬ ꓗꓪ ꓦꓰꓼ ꓔꓬ ꓟꓶ ꓠꓹ ꓟ꓾ ꓮ ꓕꓯ_ ꓟꓲ ꓧꓪꓸ ꓛꓲ ꓐꓰ ꓡꓳꓸ ꓠꓬꓹ ꓢꓲ ꓪꓽ ꓘꓴ꓾ ꓐꓯ_ ꓡꓳ꓿” ꓡꓴ 21ꓽ34ꓹ 36꓿
	ꓦꓬ ꓠꓬꓲ ꓖꓳ ꓟ ꓗꓪ ꓫꓱꓸ ꓤ ꓠꓲꓹ ꓗ ꓘꓶꓽ ꓔꓯ ꓚꓵꓸ ꓗꓷ_ ꓥꓳ꓿ ꓖꓳ ꓡꓱ ꓠꓬꓲ ꓫꓵꓽ ꓪꓴ ꓖꓳ ꓟ ꓐꓱ ꓶ ꓙ ꓖꓶ ꓛꓺ_ ꓡꓳ꓿ “ꓬꓰ-ꓧꓳ-ꓧꓪ ꓠꓬ ꓬꓲ ꓟꓯꓼ ꓜꓴ ꓐꓴ ꓟꓲꓽ ꓕꓯ ꓗꓪ ꓢꓯꓼ ꓓꓽ ꓟ ꓡꓰ ꓘꓴ_ ꓡꓳ꓿ ꓮ ꓡꓲꓳ ꓐꓯ ꓠꓬ ꓬꓲ ꓟꓯꓼ ꓜꓴ ꓮ ꓘꓶꓸ ꓪꓴꓽ_ ꓡꓳ꓿ ꓬꓲ ꓐꓯ ꓘꓶ ꓔꓯ ꓒꓬꓱꓼ ꓡ ꓝꓲ ꓢꓴ ꓠꓬ ꓢꓯꓼ ꓙꓳ ꓪ ꓠꓬꓲ_ ꓡꓳ꓿ ꓮ ꓡꓲꓳ ꓐꓯ ꓠꓬ ꓬꓰ-ꓧꓳ-ꓧꓪ ꓬꓲ ꓦꓬ ꓠꓬꓲ ꓠꓬ ꓪꓴꓽ_ ꓟ ꓥ ꓢꓲ꓾ ꓙꓳꓺ ꓠꓯ_ ꓟ ꓥ ꓠꓬꓲ꓾ ꓮꓽ ꓟ ꓔꓳꓹ ꓘꓴ_ ꓡꓳ?” “ꓠꓴ ꓟꓬ ꓢꓶꓽ ꓮꓸ ꓓꓲ ꓢꓲ ꓫꓬ_ ꓟ ꓥ ꓢꓲ꓾ ꓥꓶꓺ_ ꓟ ꓔꓯ ꓟꓽ ꓡꓳꓸ꓾ ꓠꓲꓹ ꓖꓳꓼ_ ꓟ ꓗꓪ ꓟꓲ ꓠꓬꓲꓺ ꓠꓸ ꓟꓽ ꓘꓴ ꓢꓴꓳ꓾ ꓠꓴ ꓮꓸ ꓫꓵꓽ ꓪꓴ ꓠꓬꓲ ꓗꓶꓸ ꓠꓬꓲ ꓐꓰ ꓬꓰ-ꓢꓴ ꓔꓯ ꓡꓳꓸ ꓠꓬꓲ_ ꓡ? ꓟꓽ ꓙꓲ ꓟ ꓡ ꓞꓳ ꓡꓰ ꓬꓲ ꓢꓶꓸ ꓟꓽ ꓞꓲ ꓙꓲ ꓫꓬ ꓢꓴ ꓔꓯ ꓖꓴ ꓓꓵꓽ ꓡꓰ ꓔꓬ ꓕꓯ꓾ ꓠꓴ ꓮꓸ ꓫꓵꓽ ꓪꓴꓸ ꓠꓬꓲ ꓟꓽ ꓪꓳꓹꓼ ꓔꓬ_ ꓡꓳ?” “ꓖꓳ ꓡꓱ ꓢꓲ ꓟꓲ ꓠꓯ ꓥꓶ_ ꓟ ꓑꓶ ꓓꓴ ꓥꓪ ꓠꓬ ꓟꓲ ꓠꓯ ꓔꓯ ꓛꓬꓻ ꓒꓵꓽ ꓖꓶ_ ꓥꓳ꓿ ꓥꓪ ꓠꓬ ꓘꓶꓽ ꓘꓹ ꓢꓴ ꓬꓲ ꓪ ꓠꓲꓹ ꓘꓹ_ ꓟ ꓔꓯ ꓠꓽ ꓡꓰ ꓝꓲ ꓢꓲ꓾ ꓞꓳ ꓦꓶ ꓐꓴ ꓠꓲꓹ ꓪꓴꓽ ꓠꓲꓹ ꓟꓴ_ ꓟ ꓔꓯ_ ꓟꓲ ꓙꓵꓽ ꓓꓳꓽ ꓡꓰ ꓝꓲ_ ꓥꓳ꓿” “ꓖꓳ ꓡꓱ ꓠꓬꓲ ꓬꓰ-ꓧꓳ-ꓧꓪ ꓦꓶ ꓠꓲꓹ ꓦꓬ ꓠꓬꓲ ꓗꓪ ꓠꓬ꓾ ꓬꓲ ꓪ ꓒꓴꓻ_ ꓐꓰ ꓫꓵꓺ ꓥ_ ꓟꓲ ꓬꓲ ꓪ ꓔꓯ ꓚꓬꓴꓹ ꓟꓽ ꓐ ꓡ꓿ ꓬꓰ-ꓧꓳ-ꓧꓪ ꓟꓬ ꓔꓳꓹ_ ꓟ ꓮꓸ ꓔꓳꓸ ꓡꓰ ꓕꓲ ꓟꓲ ꓠꓯ ꓡꓱꓸꓼ ꓔꓬ ꓛꓴꓻ ꓟꓶ ꓬꓰ ꓝꓲ_ ꓥꓳ꓿ ꓮ ꓡꓲꓳ ꓐꓯ ꓠꓬ ꓬꓲ ꓡꓰ ꓟꓲ ꓠꓯ ꓗꓪ ꓔꓬ ꓢꓴ ꓮ ꓙꓵꓽ ꓔꓯ ꓬꓲ ꓑꓶ ꓞꓷ ꓗꓷ ꓝꓲ_ ꓥꓳ꓿ ꓥ ꓡꓳ꓾ ꓞꓼ ꓐꓰ ꓡꓳꓹ ꓬꓰ ꓝꓲ_ ꓥꓳ꓿” “ꓬꓲ ꓪ ꓒꓵꓽ ꓶꓼ ꓠꓬ ꓦꓴ ꓓꓴ ꓒꓬꓱꓼ ꓡ_ ꓥꓳ꓿ ꓬꓲ ꓪ ꓦꓲꓻ_ ꓟꓲ ꓙꓬ ꓓꓷꓼ ꓓꓷꓼ ꓗꓷ ꓡ_ ꓥꓳ꓿ ꓬꓲ ꓪ ꓠꓬ ꓦꓲꓻ ꓫꓬꓹ ꓥ_ ꓟꓲ ꓔꓬ ꓟꓽ ꓪꓺꓳ꓿ ꓛꓱꓼ ꓡꓱ ꓐꓱ ꓔꓶ_ ꓥ_ ꓟꓲ ꓛꓱ ꓡꓱ ꓙꓵ ꓓꓳꓻ ꓟꓽ ꓪꓺꓳ꓾ ꓐꓯ_ ꓡꓳ꓿” ꓶ 2ꓽ11ꓼ ꓧ 1ꓽ13ꓼ ꓢ 13ꓽ11ꓼ ꓩ 1ꓽ18ꓹ 13ꓼ ꓖꓪ 16ꓽ4ꓼ ꓧꓳ 8ꓽ2ꓹ 1ꓼ ꓮ 5ꓽ20ꓼ ꓩ 1ꓽ12꓿

ꓧꓪꓸ ꓛꓲꓽ ꓡ ꓠꓹ ꓟ ꓘꓴꓻ ꓔꓬ_ ꓟ

	ꓦꓬ ꓠꓬꓲ ꓓꓽ ꓟ ꓖꓳ ꓕꓲ ꓠꓬꓲ ꓐꓱ ꓶ ꓓꓵ ꓙ ꓒꓳꓹ ꓬꓲꓼ ꓡ_ ꓟ ꓠꓲꓹ ꓟ ꓡꓰ ꓪꓴ-ꓢ ꓔꓯ ꓧꓪꓺ ꓠꓹ ꓟ꓾ ꓪꓴ-ꓢ ꓐꓯ ꓘꓶ ꓗꓪ ꓐꓰ ꓘꓴꓻ ꓔꓬ_ ꓡꓳ꓿ 
	“ꓬꓰ-ꓧꓳ-ꓧꓪ ꓦꓬ ꓠꓬꓲ ꓛꓲ ꓡ ꓢꓲ꓾ ꓠꓶꓽ ꓡꓻꓳ꓿” “ꓜ ꓓꓴ ꓟꓽ ꓜ ꓟ ꓦꓬ ꓠꓬꓲ ꓢꓲꓺ ꓚꓰꓸ ꓢꓲ꓾ ꓚꓲꓸ_ ꓟ ꓜꓲꓼ ꓓꓴ ꓘꓴ ꓜꓲꓼ ꓡꓯ꓿ ꓑ ꓫꓬ ꓐꓴ ꓔꓯ ꓜꓲꓼ ꓡ ꓝꓲ ꓢꓲ꓾ ꓜꓲꓼ ꓓꓴ ꓔꓯ ꓢꓲꓺ ꓚꓰꓸ ꓗꓷ꓿ ꓞꓳ ꓪꓴꓽ ꓞꓳ ꓔꓲ ꓐꓴ ꓔꓯ_ ꓟꓲ ꓘꓴꓻ ꓜꓲꓼ ꓡꓯ꓿ ꓤ ꓠꓱ ꓤ ꓐꓴ_ ꓐꓰ ꓮ ꓚꓵꓹ ꓛꓵꓼ ꓤ ꓔꓯ_ ꓟꓲ ꓘꓴ ꓜꓲꓼ ꓡꓯ꓿ ꓟꓯꓸ ꓡꓯ ꓒ ꓔꓯ_ ꓟꓲ ꓬꓲ ꓘꓷꓹ ꓖꓳꓼ ꓗꓪ ꓐꓰ ꓓꓳ ꓡ ꓝꓲ꓿ ꓟꓯꓸ ꓡꓯꓸ ꓟ ꓔꓯ_ ꓟꓲ ꓬꓲ ꓗꓳꓹ ꓗꓪ ꓐꓰ ꓓꓳ ꓡ ꓝꓲ꓿ ꓬꓰ-ꓧꓳ-ꓧꓪ ꓔꓯ ꓣꓱꓽ ꓙ ꓢꓴ ꓔꓲꓺ ꓒ ꓐꓴ ꓔꓯ ꓠꓬ꓾ ꓡꓽ ꓦꓲ ꓒꓰꓼ ꓠꓬꓲꓽ ꓗꓴꓸ ꓚꓸꓼ ꓗꓪ ꓥꓴ ꓔꓬ ꓝꓲ ꓢꓲ꓾ ꓸꓸꓸ ꓠꓴ ꓪ ꓠꓬ ꓜ ꓓꓴ ꓟꓽ ꓜ ꓬꓰ ꓢꓲ꓾ ꓠꓲꓹ ꓥꓴ ꓨ꓿ ꓮ ꓛꓬ ꓙꓱ ꓢꓲ ꓠꓬꓲ꓾ ꓕꓲ ꓠꓲꓹ ꓟ ꓡꓱꓸꓼ ꓮ ꓟꓶ ꓥꓪ ꓔꓯ ꓒꓳꓹ ꓬꓲꓼ ꓡꓯ꓿ ꓠꓴ ꓪ ꓐꓵ ꓞꓶ ꓕꓽ ꓚꓵꓹ ꓧꓽ ꓗꓷ꓿ ꓠꓲꓹ ꓟ ꓔꓯ ꓠꓽ ꓚꓵꓹ ꓧꓽ ꓗꓷ ꓢꓲ꓾ ꓞꓼ ꓐꓰ ꓠꓲꓹ ꓟ ꓟꓽ ꓦꓶꓻ ꓢꓲ ꓠꓬꓲ꓾ ꓠꓲꓹ ꓙ ꓟꓬ ꓗꓳ_ ꓟ ꓬꓲ ꓓꓽ ꓟ ꓙꓳ ꓢꓲ꓾ ꓥꓶ_ ꓟ ꓗꓷ ꓡꓰ ꓝꓲ ꓠꓹ ꓟ ꓗꓪ ꓐꓰ ꓙ ꓡꓰꓼ ꓡ_ ꓡꓳ꓿” ꓶ 2ꓽ1ꓹ 15-17ꓹ 12-13ꓼ ꓬꓰ 4ꓽ19-20ꓼ ꓩ 1ꓽ15-16ꓼ ꓢ 13ꓽ9꓿
	ꓞꓳ ꓤ ꓐꓴ ꓔꓯ ꓦꓬ ꓠꓬꓲ ꓓꓽ ꓟ ꓕꓱ ꓕꓲꓽ ꓠꓬꓲ ꓐꓱ ꓶ ꓙ ꓖꓶ ꓐ ꓡ ꓝꓲ ꓠꓹ ꓟ꓾ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓟꓬꓱꓽ ꓔꓯ ꓬꓰ ꓓꓳ ꓡꓰ_ ꓗꓪ ꓛꓲ ꓬꓰ ꓠ ꓗ_ ꓥꓳ꓿ ꓢꓲꓺ  ꓒ ꓠꓬ ꓬꓲ ꓫꓱꓸ ꓤ ꓠꓲꓹ ꓗꓪ ꓐꓰ ꓬꓲ ꓬꓲꓼ ꓡ_ ꓟ ꓦꓬ ꓠꓬꓲ ꓔꓯ ꓧꓪꓸ ꓛꓲ ꓔꓬ ꓐ ꓡ ꓠꓹ ꓟ ꓙꓵꓻ ꓢꓴ ꓐꓴ ꓔꓯ ꓬꓲꓼ ꓠꓬꓲꓸ ꓖꓶ ꓔꓬ_ ꓡꓳ꓿
	ꓬꓲꓼ ꓠꓬꓲꓸ ꓖꓶ ꓓꓴ ꓐꓯ ꓘꓶ ꓕꓱ ꓟ ꓔꓯ ꓟꓳ ꓖꓶ ꓓꓴ ꓕꓳ ꓶ (14) ꓕꓱꓺ ꓗꓪ ꓡꓳꓸ ꓟꓳ_ ꓡꓳ꓿ ꓖꓳ ꓟ ꓠꓯꓸꓼ ꓗꓪ ꓟꓴ ꓗꓪ ꓝꓲ ꓓꓴ ꓐꓴ ꓡꓰ꓾ ꓢꓯꓼ ꓓꓽ ꓟ ꓡꓰ ꓐꓯ_ ꓟ ꓐꓯ ꓘꓶ (3) ꓕꓳꓼ ꓙꓳ_ ꓡꓳ꓿ ꓐꓯ ꓘꓶ ꓕꓱ ꓟ ꓔꓯ ꓝ ꓢꓲ꓾ ꓙꓲ-ꓢꓴ ꓠꓬ ꓟꓲꓺ ꓡ_ ꓟ ꓜꓽ ꓪꓳꓽ ꓔꓯ ꓶꓼ ꓫꓺ ꓠꓹ ꓟ ꓐꓱ ꓶ ꓬꓯꓼ ꓡ ꓠ ꓗ_ ꓟ ꓔꓯ ꓟꓳꓸ ꓟꓸ ꓖꓶ ꓔ_ ꓡꓳ꓿ “ꓟꓴ ꓗꓪ ꓝꓲ ꓓꓴ ꓬꓲ ꓔꓱꓺ ꓬꓲ ꓕꓲ ꓣꓳ ꓠꓬ꓾ ꓟꓲ ꓠꓯ ꓗꓪ ꓔꓬ ꓢꓴ_ ꓐꓰ꓾ ꓗꓴꓷꓼ ꓫꓵꓽ ꓗꓴꓷꓼ ꓙꓰꓽ ꓮ ꓙꓵꓽ_ ꓐꓰ꓾ ꓞꓳ ꓫꓵꓽ ꓞꓳ ꓙꓰꓽ_ ꓐꓰ꓾ ꓥꓳꓽ ꓫꓵꓽ ꓥꓳꓽ ꓙꓰꓽ_ ꓐꓰ꓾ ꓑ ꓫꓬ ꓑ ꓟꓲ ꓥ ꓕ ꓑꓳ ꓔꓯ ꓚꓺ ꓟꓸ ꓖꓶ ꓠꓹ ꓟ꓾ ꓕꓲ ꓞꓲꓼ ꓕꓲ ꓑ ꓟ ꓶꓼ ꓥꓳꓽ ꓫꓱꓹ ꓥꓳꓽ ꓔꓯꓹ ꓔ ꓢꓲ꓾ ꓟꓴ ꓗꓪ ꓔꓱꓺ ꓫꓵꓺ ꓗꓪ ꓐꓬꓱ ꓔꓬ ꓟ ꓔꓯ ꓥꓪ ꓟꓳ_ ꓢꓰꓽ ꓡꓳ꓿ ꓬꓲ ꓠꓬ ꓢꓯꓼ ꓓꓽ ꓟ ꓡꓰ꓾ ꓪꓴ-ꓢ ꓔꓯ ꓙꓳꓺ ꓒꓵꓽ꓾ ꓬꓲ ꓔꓯ ꓟꓬꓱꓺ ꓓꓳꓽ ꓖꓶ꓿ ꓮ ꓡꓲꓳ ꓐꓯ ꓠꓬ ꓬꓲ ꓐꓯ ꓟꓴ ꓘꓶꓽ ꓙꓵꓹ ꓛꓲ ꓡꓻꓳ꓿ ꓟꓴ ꓗꓪ ꓟꓲ ꓠꓯ_ ꓐꓰ꓾ ꓬꓲ ꓡꓴꓽ ꓐꓱ_ ꓐꓰ꓾ ꓬꓲ ꓙꓬ ꓬꓲꓸ ꓝꓳꓹ ꓟꓶ ꓔꓯ ꓚꓰꓼ ꓢꓴ ꓔꓯ ꓪꓴꓸ ꓓꓵ ꓕꓱꓼ꓾ ꓐꓯ_ ꓡꓳ꓿” ꓟꓳ 14ꓽ6-7꓿
	ꓐꓯ ꓘꓶ ꓕꓱ ꓟ ꓠꓬ ꓕꓲ ꓞꓲꓼ ꓕꓲ ꓑ ꓟ ꓶꓼ ꓓꓳꓽ ꓫꓱꓹ ꓓꓳꓽ ꓐꓯ ꓘꓶ ꓗꓪ ꓔꓺ ꓞꓹ_ ꓟ ꓥ ꓡꓳ꓿ ꓟꓸ ꓟꓲ ꓚꓺ ꓠꓹ ꓟ ꓟꓬꓱꓽ ꓠꓬ ꓞꓳ ꓤ ꓐꓴ ꓔꓯ ꓡꓯꓼ ꓙꓱ ꓔ_ ꓡꓳ꓿ ꓢꓲ-ꓫꓬ-ꓟ-ꓦ ꓠꓬ ꓚꓱꓹ ꓖꓴꓺ ꓟꓸ ꓖꓶ ꓢꓴ ꓥ ꓡꓳ ꓐꓯ_ ꓥ_ ꓟꓲ꓾ ꓶꓼ ꓓꓳꓽ ꓔꓯ ꓡꓯ ꓕꓲꓺ ꓚꓺ ꓟꓸ ꓖꓶ ꓢꓴ ꓠꓬ꓾ ꓟꓲ ꓠꓯ ꓞꓳ ꓤ ꓐꓴ ꓥ ꓡꓳ꓿ ꓙꓲ-ꓢꓴ ꓔꓯ ꓙꓵꓻ ꓢꓴ ꓐꓴ ꓥ ꓡꓳ꓿ ꓢꓲ-ꓫꓬ-ꓟ-ꓦ ꓡꓰ ꓧꓳꓽ_ ꓟ ꓔꓯ ꓛꓳꓻ ꓢꓲ꓾ ꓪꓴ-ꓢ ꓐꓯ ꓘꓶ ꓗꓪ ꓟ ꓟꓸ ꓘꓶꓽ ꓔꓯ ꓠꓺ ꓡꓳꓸ ꓢꓴ꓾ ꓦ ꓡꓱ ꓐꓳ_ ꓟ ꓚꓳꓺ ꓑ ꓐꓴ ꓠꓬ꓾ ꓬꓲꓼ ꓠꓬꓲꓸ ꓖꓶ_ ꓟ ꓓꓳꓽ ꓕꓱ ꓟ ꓔꓯ ꓟꓽ ꓚꓺ꓾ ꓐꓰ ꓟꓽ ꓔꓬ꓿ ꓬꓲ ꓪ ꓦꓬ ꓪꓴ-ꓢ ꓔꓯ ꓢꓷ_ ꓟ ꓙ ꓗꓴꓸ ꓠꓲꓹ_ ꓐꓰ ꓙ ꓜꓲꓼ ꓠꓲꓹ ꓟꓶ ꓡꓰ ꓢꓴ ꓥ ꓢꓲ꓾ ꓙ ꓗꓴꓸ ꓠꓲꓹ ꓗꓪ ꓐꓰ ꓟꓶ ꓡꓰ_ ꓟ ꓠꓬ꓾ ꓒꓴ ꓗꓪ ꓐꓰ ꓐꓶꓹ ꓟꓶ_ ꓟ ꓢꓶꓸ ꓟꓽ ꓞꓲ ꓙꓲ_ ꓡꓳ꓾ ꓬꓲ ꓐꓶꓹ ꓖꓳ ꓟ ꓠꓬ ꓫꓵꓺ ꓢꓶꓸ ꓟꓽ ꓞꓲ ꓒꓵꓽ_ ꓡꓳ꓾ ꓐꓰ ꓚꓬꓹ ꓔ ꓢꓴ ꓥ ꓡꓳ꓿ “ꓬꓰ-ꓧꓳ-ꓧꓪ ꓐꓰ ꓗꓪ ꓛꓳꓽ ꓬꓰ_ ꓟ ꓠꓬ ꓬꓲ ꓔꓯ ꓙꓳꓺ ꓒꓵꓽ ꓢꓴ ꓐꓱ ꓶ ꓥ ꓡꓳ꓿ ꓬꓲ ꓘꓶ ꓫꓵ_ ꓟꓲ ꓬꓲ ꓡꓰ ꓬꓲ ꓪ ꓔꓯ ꓟꓳꓸ ꓖꓶ_ ꓡꓳ꓿” ꓙꓱ 3ꓽ14ꓼ ꓖꓪ 25ꓽ14ꓼ 2 ꓒꓲ 1ꓽ19꓿

ꓙ ꓣꓳꓽ ꓢꓴ ꓐꓴ ꓡꓰ ꓐꓯ ꓖꓶ ꓡ_ ꓟ ꓓꓳꓽ

	ꓢꓲ ꓫꓬ ꓕꓳ ꓶ ꓔꓯ ꓙ ꓜꓲꓼ ꓢꓴ ꓐꓴ ꓠꓬ꓾ ꓪ ꓘꓴ ꓢꓲ ꓢꓲꓽ ꓫꓬ ꓕꓳ ꓶ ꓔꓯ ꓬꓲ ꓜꓶ ꓢꓳꓺ ꓣꓴ ꓢꓴ ꓬꓰ ꓢꓲ꓾ ꓦ ꓡꓱ ꓐꓳ_ ꓟ ꓡꓳ ꓠꓬꓹ ꓢꓴ ꓬꓰ ꓔꓬ ꓕꓯ ꓠꓽ꓾ ꓦꓬ ꓠꓬꓲ ꓖꓳ ꓟ ꓔꓯ ꓬꓲ ꓪ ꓢꓷꓸ ꓙꓲꓽ ꓙꓳ_ ꓡꓳ꓿ ꓟꓷ ꓠꓷ ꓝ ꓒ ꓕꓳ ꓶ ꓗꓪ ꓒꓬꓱꓼ ꓡ ꓠ ꓗꓹ ꓟ ꓫꓵꓽ ꓪꓴ ꓙ ꓖꓴ ꓬꓲ ꓪ ꓔꓯ ꓟꓳꓸ ꓖꓶ ꓔ_ ꓡꓳ꓿ ꓖꓳ ꓡꓱ ꓥ_ ꓟꓲ ꓓꓳꓽ ꓖꓳ ꓟ ꓔꓯ ꓚꓺ ꓢꓴ ꓠꓽ ꓙ ꓣꓳ ꓢꓴ ꓐꓴ_ ꓡꓰꓽ ꓥ ꓡꓳ꓿ ꓚꓲ ꓛꓬ ꓡꓯꓼ ꓛꓲꓺ_ ꓟ ꓠꓬꓲ ꓟꓳ ꓓꓴ ꓔꓯ ꓟꓽ ꓘꓳ ꓣꓴ ꓢꓴ ꓔꓯ ꓠꓬ꓾ ꓠꓯ ꓞꓲꓹ_ ꓟ ꓗꓪ ꓗꓶ ꓔꓲ ꓬꓰ_ ꓥꓳ꓿ “ꓥꓪ ꓔꓬ ꓛꓳ ꓢꓴ ꓠꓬ ꓠꓯ ꓞꓲꓹ_ ꓟ ꓗꓪ ꓟꓽ ꓫꓱꓽ ꓢꓲ꓾ ꓢꓯꓼ ꓟꓬ ꓠꓬꓲ ꓟꓳ ꓓꓴ ꓙꓳ_ ꓥꓳ꓾” ꓐꓰ꓾ ꓬꓰ-ꓢꓴ ꓡꓰ ꓐꓯ_ ꓡꓳ꓿ ꓬꓲ ꓪ ꓔꓯ ꓔꓱꓹ ꓚꓵꓺ_ ꓟ ꓗꓪ ꓧꓳꓽ ꓙꓰ ꓠꓹ ꓟ ꓐꓱ ꓶ꓾ ꓟꓴ ꓗꓪ ꓗꓪ ꓟ ꓠꓬꓲ ꓟꓳ ꓓꓴ ꓗꓴꓺ ꓤ ꓬꓲ ꓪ ꓔꓯ ꓖꓶ ꓩꓴ ꓡ_ ꓥꓳ꓿ ꓬꓳ 12ꓽ 35ꓼ 8ꓽ 12꓿
	ꓬꓰ-ꓢꓴ ꓬꓲ ꓪꓴꓸ ꓕꓲ ꓧꓪꓹ ꓡ_ ꓕꓯ꓾ ꓔꓲꓺ ꓒ ꓐꓴ_ ꓐꓰ ꓙꓵꓽ ꓗ ꓒ ꓐꓴ ꓠꓬ ꓬꓰ-ꓢꓴ ꓦꓵꓻ ꓡ_ ꓟ ꓢꓷꓸ ꓡꓰ ꓓꓴ ꓔꓯ ꓢꓷ ꓢꓲ꓾ ꓬꓲ ꓔꓯ ꓠꓲꓹ ꓒꓴ ꓒꓴ_ ꓐꓰ ꓘꓳ ꓣꓴ ꓙꓲꓽ ꓙꓳ_ ꓡꓳ꓿ ꓟꓲ-ꓘꓷ ꓡꓰ ꓬꓰ-ꓢꓴ ꓦꓵꓻ ꓡ ꓠꓹ ꓟ ꓟꓵꓽ ꓔꓯ ꓟꓳꓸ ꓟꓷ ꓠꓷ ꓝ ꓔ ꓢꓲ꓾ ꓓ-ꓠꓲ-ꓡꓰ ꓡꓰ ꓬꓰ-ꓢꓴ ꓬꓲꓼ ꓡ_ ꓟ ꓟꓸ ꓟꓲ ꓐꓳ ꓔ_ ꓡꓳ꓿ ꓘꓷ 5ꓽ2ꓼ ꓓ 9ꓽ25꓿ ꓬꓴ-ꓔ ꓡ ꓞꓳ ꓐꓴ ꓠꓬ ꓕꓱ ꓟꓬ ꓫꓵꓽ ꓔꓯ ꓟꓽ ꓢꓷ ꓕꓯ ꓠꓽ꓾ ꓬꓲ ꓪ ꓔꓯ ꓠꓬ ꓖ ꓖꓶ ꓠꓹ ꓟ ꓚꓱꓹ ꓟꓽ ꓙꓳ꓿ ꓬꓲ ꓪ ꓟꓽ ꓢꓷ ꓟ ꓠꓽ꓾ ꓬꓲ ꓪ ꓟꓽ ꓓꓵꓽ ꓙ ꓠꓬꓲ ꓔꓬ ꓟ ꓑꓶ ꓓꓴ ꓥ ꓡꓳ꓿
	ꓬꓲ-ꓢꓷ-ꓡꓰ ꓪꓴꓸ ꓓꓵ ꓣꓱꓽ ꓢꓴ ꓐꓴ ꓠꓬ ꓟꓲ ꓠꓯ ꓚꓺ ꓟꓲ ꓗꓪ ꓬꓳꓹ ꓚꓲꓽ_ ꓟ ꓫꓵꓽ ꓪꓴ ꓕꓲ ꓟ ꓥ ꓟ꓾ ꓬꓰ-ꓢꓴ ꓦꓵꓻ ꓡ_ ꓟ ꓟꓵꓽ ꓔꓳ꓾ ꓬꓲ ꓙꓵꓹ_ ꓐꓰ ꓬꓰ-ꓢꓴ ꓦꓵꓻ ꓡ_ ꓟ_ ꓐꓰ ꓥꓳꓺ ꓡꓯ ꓘꓳ ꓞꓹ ꓟ ꓫꓵꓽ ꓪꓴ ꓔꓯ ꓬꓲ ꓜꓶꓻ ꓢꓷ ꓔ ꓙꓲꓽ ꓙꓳ_ ꓡꓳ ꓫꓵꓽ ꓥ ꓡꓳ꓿ ꓬꓴ-ꓔ ꓡ ꓞꓳ ꓐꓴ ꓠꓬ ꓬꓲ ꓪ ꓘꓳ ꓣꓴ ꓙꓲꓽ ꓙꓳ_ ꓟ꓾ ꓟꓲ ꓠꓯ ꓔꓯ ꓚꓬꓴ ꓢꓴ ꓔꓯ ꓡꓳ ꓠꓬꓹ ꓔꓬ ꓙꓲꓽ ꓙꓳ_ ꓡꓳ ꓫꓵꓽ ꓥ ꓡꓳ꓿ ꓖꓳ ꓡꓱ ꓥ_ ꓟꓲ ꓠ-ꓢ-ꓡꓱ ꓗꓪ ꓐꓰ ꓓꓴ ꓓꓳ ꓙ ꓖꓴ ꓫꓱꓽ ꓩꓴ ꓡ ꓢꓴ ꓪꓰ ꓤ ꓠꓬꓲꓽ ꓣꓳ ꓠꓬ꓾ ꓐꓱ-ꓡꓲ-ꓦꓱ ꓡꓳ ꓒꓱ ꓐꓶ ꓓꓳ ꓕꓲ ꓛꓱꓽ꓾ ꓙ ꓖꓴ ꓤ ꓚꓺ ꓚꓺ ꓫꓱꓽ ꓩꓴ ꓡ ꓢꓲ꓾ ꓖꓳ ꓕꓲ ꓦꓬꓼ ꓗꓪ ꓬꓲ ꓪ ꓪꓴꓽ ꓧꓶ ꓠꓽ  ꓖꓴ ꓧꓪꓺ ꓟꓽ ꓟꓶ꓿ ꓬꓲ ꓪ ꓔꓯ ꓘꓳ ꓣꓴ ꓢꓴ ꓟꓽ ꓙꓳ꓿ ꓡꓳꓹ ꓬꓰ_ ꓕꓯ ꓬꓲ ꓪ ꓠꓬ ꓙꓱꓽ ꓤ ꓦꓲꓻ ꓕꓲ ꓦꓲ ꓔꓯ ꓧꓪꓺ ꓟꓶ ꓡꓰ ꓢꓲ꓾ ꓖꓳ ꓗꓪ ꓟꓲ ꓠꓯ ꓔꓯ ꓚꓬꓴꓹ ꓢꓴ ꓚꓬꓴꓹ ꓢꓲꓺ ꓒ ꓔꓯ ꓦꓵꓻ_ ꓡꓳ꓿
	ꓶꓼ ꓓꓳꓽ ꓕꓱ ꓟ ꓔꓯ ꓠꓺ ꓠꓹ ꓘꓳ ꓣꓴ ꓠꓹ ꓟ ꓐꓱ ꓶ ꓠꓲꓹ ꓟ ꓙ ꓖꓶ ꓔ ꓢꓴ ꓔꓯ ꓓꓳꓽ ꓐꓯ ꓖꓶ ꓠꓹ ꓟ꓾ ꓟꓴ ꓗꓪ ꓝꓲ ꓓꓴ ꓐꓴ ꓔꓯ ꓶꓻ ꓡꓯ ꓙꓱ ꓔ ꓟ_ ꓐꓰ ꓕꓲ ꓡꓰꓹꓼ꓾ ꓬꓲ ꓪ ꓥ_ ꓟꓲ ꓠꓲꓹ ꓒꓴ ꓒꓴ_ ꓐꓰ ꓗꓹ ꓛꓲ ꓓꓳꓽ ꓚꓺ ꓖꓶ_ ꓡꓳ꓿ ꓙꓲ-ꓢꓴ ꓠꓬ ꓧꓪꓽ ꓖꓳ ꓓꓱ ꓒꓬꓱꓼ ꓡ ꓠꓹ ꓟ ꓐꓱ ꓶ_ ꓐꓰ꓾ ꓝꓴꓲꓹ ꓐꓱ ꓶ ꓚꓲ ꓛꓬ ꓢꓯꓼ ꓟꓬ ꓔꓲꓺ ꓖꓶ_ ꓟ ꓗꓪ ꓠꓲꓹ ꓫ ꓟꓬ ꓫ ꓜꓲꓽ ꓠꓹ ꓟ ꓐꓱ ꓶ꓾ ꓚꓲ ꓛꓬ ꓔꓯ ꓙ ꓣꓳꓽ ꓡꓰ ꓝꓲ_ ꓡꓳ꓿ ꓪꓴ-ꓢ ꓬꓲ ꓮ ꓐꓲ ꓠꓬ ꓱꓺ ꓓꓰꓺ_ ꓟ ꓞꓳ ꓤ ꓒꓬꓱꓼ ꓡ ꓢꓲ꓾ ꓫ ꓔꓳ ꓫ ꓒꓯꓼ ꓟ ꓠꓯꓸꓼ ꓗꓪ ꓦꓵꓻ ꓡ ꓗꓷ ꓥ_ ꓟꓲ꓾ ꓟꓴ ꓗꓪ ꓝꓲ ꓓꓴ ꓐꓴ ꓠꓬ ꓬꓰ-ꓢꓴ ꓔꓯ ꓞꓳ ꓤ ꓒꓬꓱꓽ ꓕꓯ ꓗꓪ ꓟꓳꓸ ꓖꓶ ꓠꓲꓹ ꓫꓵ_ ꓡꓳ꓿ ꓟꓲ ꓠꓯ ꓗꓪ ꓟ ꓪꓴꓸ ꓓꓵ ꓣꓱꓽ ꓢꓴ ꓐꓴ ꓠꓬ ꓬꓰ-ꓢꓴ ꓦꓵꓻ ꓡ_ ꓟ ꓔꓯ ꓘꓳ ꓣꓴ ꓠꓹ ꓟ꓾ ꓬꓲ-ꓢꓷ-ꓡꓰ ꓡꓳ ꓒꓱ ꓗꓪ ꓜꓲꓼ ꓡꓯ ꓘꓳ ꓗꓷꓳ ꓪ? ꓟꓴ ꓗꓪ ꓝꓲ ꓓꓴ ꓐꓴ ꓠꓬ ꓥꓳꓺ ꓡꓳꓸ ꓔꓬ ꓟ ꓞꓳ ꓜꓴꓻ ꓔꓯ ꓓꓳꓽ ꓐꓯ ꓖꓶ ꓪ ꓡꓰꓳ ꓪ?
	ꓬꓰ-ꓢꓴ ꓔꓯ ꓘꓳ ꓣꓴ ꓠꓹ ꓟ ꓙ ꓖꓶ ꓔ ꓢꓴ ꓐꓴ ꓔꓯ꓾ ꓟꓴ ꓗꓪ ꓝꓲ ꓓꓴ ꓐꓴ ꓧꓪꓺ ꓗꓷ ꓥ_ ꓟꓲ ꓧꓪꓺ ꓟꓽ ꓟꓳ꓿ ꓞꓳ ꓤ ꓤꓶꓻ ꓕꓲ ꓝ ꓡꓰ ꓕꓲ ꓝ ꓗꓪ ꓪꓴ-ꓢ ꓔꓬ ꓩꓴ ꓡ ꓗꓷ ꓟ ꓢꓲ ꓫꓬ ꓦꓲ_ ꓐꓰ ꓬꓲ-ꓢꓷ-ꓡꓰ ꓪꓽ ꓚꓲ ꓗꓪ ꓮ' ꓚꓳꓺ ꓢꓲ ꓧꓪꓺ ꓚꓳ ꓗꓷ ꓥ_ ꓟꓲ꓾ ꓬꓰ-ꓢꓴ ꓔꓯ ꓘꓳ ꓣꓴ ꓠꓹ ꓟ ꓙ ꓖꓶ ꓔ ꓢꓴ ꓟꓽ ꓙꓳ꓿ ꓘꓶꓽ ꓘꓹ ꓠꓲꓹ ꓘꓹ ꓢꓲ꓾ ꓟꓽ ꓫꓬ ꓟ ꓢꓰꓼ ꓔꓲ ꓓꓴ ꓔꓲꓺ ꓖꓶ ꓔꓬ ꓟ ꓔꓲꓺ ꓒ ꓐꓴ_ ꓐꓰ꓾ ꓢꓯꓼ ꓓꓽ ꓟ ꓡꓰ ꓘꓴꓻ ꓢꓲ ꓢꓲꓺ ꓤ ꓐꓴ ꓔꓯ ꓕꓵꓼ ꓪ ꓖꓶ ꓔꓬ ꓟ_ ꓐꓰ ꓙ ꓫꓬꓸ ꓗꓪ ꓪꓽ ꓘꓴ ꓔꓬ ꓟ ꓒ-ꓡꓲ-ꓢꓷ ꓐꓴ ꓔꓯ_ ꓡꓰꓽ ꓟꓴ ꓗꓪ ꓝꓲ ꓓꓴ ꓐꓴ ꓡꓳꓸ ꓟꓳ_ ꓡꓳ꓿ ꓪ ꓔꓲ_ ꓐꓰ ꓓꓵ ꓙ ꓚꓱꓹ ꓢꓷ ꓠꓲꓹ ꓙꓳ ꓢꓴ ꓐꓴ_ ꓐꓰ꓾ ꓙꓵꓽ ꓗ ꓒ ꓐꓴ ꓠꓬ ꓦꓵꓻ ꓡ ꓠ ꓗꓹ ꓟ ꓚꓬꓴꓹ ꓢꓲꓺ ꓒ_ ꓐꓰ ꓗꓪ' ꓫꓵꓽ_ ꓟ ꓓꓵ ꓙ ꓟꓶ ꓓꓴ ꓔꓯ ꓟꓽ ꓠꓲꓹ ꓡꓱꓻ꓿
	ꓶꓼ ꓓꓳꓽ ꓔꓯ ꓘꓳ ꓣꓴ ꓠꓲꓹ ꓒꓴ ꓢꓴ ꓧꓪꓺ ꓟꓽ ꓟꓳ ꓟ ꓑꓶ ꓓꓴ꓾ ꓟꓴ ꓗꓪ ꓝꓲ ꓓꓴ ꓐꓴ ꓠꓬ ꓟꓴ ꓗꓪ ꓗꓪ ꓓꓯꓺ ꓙꓰ_ ꓐꓰ ꓬꓰ ꓔꓬ ꓕꓯ꓾ ꓮ ꓣꓳ ꓡꓳꓸ ꓢꓴ ꓕꓲ ꓜꓴ ꓔꓯ ꓓꓵ ꓙ ꓟꓶ ꓟꓶ_ ꓐꓰ ꓡꓳꓸ ꓟꓳ ꓡꓰ_ ꓡꓳ꓿ ꓬꓲ ꓪ ꓠꓬ ꓗꓴꓺ ꓤ꓾ ꓦ ꓐ_ ꓐꓰ ꓟꓴ ꓗꓪ ꓗꓪ ꓡꓳꓸ ꓟꓳ_ ꓡꓳ ꓫꓵꓽ ꓥ ꓕ ꓑꓳ ꓔꓯ ꓡꓳꓸ ꓠꓬꓲ ꓢꓲ꓾ ꓟꓲ-ꓢ-ꓬ ꓦꓵꓻ ꓡ ꓠ ꓗꓹ ꓟ ꓟꓷ ꓠꓷ ꓝ ꓘꓶꓽ ꓔꓯ ꓓꓵ ꓙ ꓖꓪꓽ ꓠꓬꓲ ꓢꓲ ꓠꓬꓲ꓾ ꓚꓬꓴꓹ ꓢꓲꓺ ꓒ ꓦꓵꓻ ꓡ ꓠꓹ ꓟ ꓔꓯ ꓥꓳꓺ ꓡꓳꓸ ꓔꓬ_ ꓡꓳ꓿ ꓕꓱ ꓗꓪ ꓠꓬ ꓟꓴ ꓗꓪ ꓗꓪ ꓟ ꓶꓼ ꓓꓳꓽ ꓔꓯ ꓘꓳ ꓣꓴ ꓠꓹ ꓟ ꓙ ꓖꓶ ꓔ ꓢꓴ ꓕꓲ ꓜꓴ ꓔꓬ_ ꓡꓳ꓿ ꓪ ꓓꓰꓺ ꓕꓱ ꓟ ꓗꓪ ꓟꓴ ꓗꓪ ꓗꓪ ꓐꓰ ꓠꓬꓲ ꓟꓳ ꓓꓴ ꓕꓲ ꓟ ꓞꓼ ꓐꓰ ꓣꓳꓺ ꓓꓳ ꓡ ꓢꓲ꓾ ꓵꓺ ꓖꓴ ꓟꓽ ꓓ ꓟ ꓟꓴ ꓗꓪ ꓝꓲ ꓓꓴ ꓓꓳ ꓡ_ ꓡꓳ꓿ ꓮꓸ ꓓꓲꓽ ꓠꓲꓹ ꓒꓴ ꓗꓹ ꓛꓲꓽ_ ꓟ ꓑꓶ ꓓꓴ ꓟꓴ ꓗꓪ ꓝꓲ ꓓꓴ ꓕꓲ ꓣꓳ_ ꓡꓰꓽ ꓫꓱꓸ ꓖꓶ_ ꓠꓬ ꓟꓽ ꓡꓳꓼ ꓟ_ ꓡꓰ ꓐꓰ ꓗ_ ꓡꓳ꓿ ꓕꓲ ꓠꓬꓲ ꓙꓳ_ ꓕꓯ ꓚꓬꓴꓹ ꓟꓶ ꓡꓰ ꓢꓴ ꓐꓴ ꓖꓪꓺ ꓫꓱꓸ ꓖꓶ ꓠꓹ ꓟ ꓟꓴ ꓖꓪ ꓕꓲ ꓚꓱꓹ ꓔꓯ꓾ ꓟꓴ ꓗꓪ ꓝꓲ ꓓꓴ ꓐꓴ ꓖꓪꓺ ꓫꓱꓸ ꓖꓶ_ ꓡꓳ꓿ ꓖꓳ ꓟ ꓠꓬ꓾ “ꓟꓴ ꓡꓳꓹ ꓗꓪ ꓪꓴ-ꓢ ꓔꓯ ꓟꓬꓱꓺ ꓓꓳ ꓖꓶ꓾ ꓟꓲ ꓠꓯ ꓗꓪ ꓬꓲ ꓠꓲꓹ ꓒꓴ_ ꓟ ꓞꓳ ꓤ ꓔꓯ ꓢꓲ ꓡꓲ ꓟ ꓟꓶ ꓝꓲ꓾” ꓐꓯ_ ꓟ ꓥ ꓡꓳ꓿ ꓡꓴ 2ꓽ14꓿
	ꓐꓱ-ꓡꓲ-ꓦꓱ ꓗꓪ ꓟ ꓓꓵ ꓙ ꓟꓶ ꓓꓴ ꓫꓵꓽ ꓪꓴ ꓖꓳ ꓟ ꓠꓬ꓾ ꓮꓸ ꓓꓲꓽ ꓔꓯꓺ ꓢꓳ ꓓꓴ ꓙꓲꓻ_ ꓟ ꓥ ꓡꓳ꓿ ꓒꓬꓱꓼ ꓗꓷ ꓟ ꓫꓵꓽ ꓪꓴ ꓕꓱ ꓟ ꓡꓰ꓾ ꓙꓵꓻ ꓠꓲꓹ ꓟꓽ ꓙꓳ ꓢꓴ꓾ ꓘꓶꓽ ꓘꓹ ꓢꓴ_ ꓐꓰ ꓚꓲ ꓛꓬ ꓠꓬ ꓮ ꓙꓵꓽ ꓐꓲꓺ ꓜꓲꓼ_ ꓡꓳ꓾ ꓐꓰ ꓓꓵ ꓙ ꓢꓴ ꓔꓯ ꓟꓸ ꓖꓶ ꓬꓯꓼ_ ꓡꓳ꓿ ꓮ ꓟꓶ ꓒꓬꓱꓼ ꓡ ꓠ ꓗꓹ ꓟ ꓫꓵꓽ ꓪꓴ ꓬꓲ ꓢꓷꓸ ꓡꓰ ꓓꓴ ꓔꓯ ꓧꓪꓸ ꓛꓲꓽ ꓐꓰ ꓡꓳꓸ ꓔꓬ ꓠꓹ ꓟ꓾ ꓣꓳ ꓔꓯ ꓬꓲꓼ ꓠꓬꓲꓸ ꓖꓶ ꓬꓯꓼ ꓔꓬ_ ꓡꓳ꓿
	ꓟꓲ-ꓢ-ꓬ ꓦꓵꓻ ꓡ_ ꓟ ꓔꓯ ꓡꓳ ꓠꓬꓹ ꓔꓬ ꓢꓴ ꓐꓴ ꓗꓳ ꓡꓳ ꓗꓪ꓾ ꓮ ꓣꓳ ꓡꓳꓸ ꓢꓴ ꓐꓴ_ ꓡꓰꓽ ꓟꓽ ꓥ꓾ ꓐꓶ ꓓꓳ ꓟꓵꓽ ꓗꓪ ꓐꓰ ꓡ_ ꓟ ꓢꓷ ꓠꓲꓹ ꓙꓳ ꓢꓴ ꓐꓴ ꓥ_ ꓟꓲ ꓥ ꓢꓰꓽ ꓡꓳ꓿ ꓟꓴ ꓗꓪ ꓝꓲ ꓓꓴ ꓐꓴ ꓡꓰ ꓧꓪꓺ ꓟꓳꓻ ꓗꓷ ꓟ ꓢꓷ ꓠꓲꓹ ꓙꓳ ꓢꓴ ꓖꓳ ꓕꓲ ꓜꓴ ꓠꓬ꓾ ꓬ-ꓗꓴ ꓕꓲ ꓪꓳꓼ ꓗꓪ ꓐꓰ ꓗꓴ ꓤ ꓕꓲ ꓢꓶꓽ ꓓꓳ ꓡ ꓠ ꓗ_ ꓟ ꓙ ꓖꓴ ꓔꓯ ꓦꓲ-ꓐꓱ-ꓣꓴ ꓥꓳꓽ ꓟꓸ ꓟꓲ ꓕꓳ ꓶ ꓗꓪ ꓡꓳꓸ ꓟꓳ ꓗꓷ ꓟ ꓥ ꓡꓳ꓿ “ꓬꓲ-ꓢꓷ-ꓡꓰ ꓔꓯ ꓗꓴꓺ-ꓖꓶ-ꓡ-ꓢꓴ” ꓥ ꓟ_ ꓡꓰꓽ ꓟꓽ ꓞꓲ꓾ “ꓐꓶ ꓞꓳ ꓔꓯ ꓡꓬꓸ ꓖꓶ_ ꓟ ꓠꓬꓲ ꓟꓳ ꓓꓴ ꓥ ꓢꓲ꓾” “ꓟꓲ ꓠꓯ ꓑꓶ ꓗꓪ ꓛꓲ ꓫꓴꓹ ꓣꓴ_ ꓟ ꓟꓬꓱꓽ ꓬꓰ ꓢꓴ”_ ꓟꓲ ꓥ ꓟ꓾ ꓟꓲ-ꓢ-ꓬ ꓦꓵꓻ ꓡ ꓠꓹ ꓟ ꓔꓯ ꓬꓲ ꓪ ꓠꓲꓹ ꓡꓱꓻ ꓡꓱꓻ_ ꓐꓰ ꓡꓳ ꓠꓬꓹ ꓔꓬ_ ꓡꓳ꓿ ꓡꓴ 2ꓽ25ꓹ 32ꓼ ꓝꓲ 13ꓽ47꓿ ꓐꓶ ꓞꓳ ꓖꓳ ꓕꓲ ꓜꓴ ꓔꓯ ꓠꓬ ꓟꓴ ꓗꓪ ꓗꓪ ꓟ ꓗꓴꓺ ꓤ ꓡꓰ ꓬꓰ-ꓢꓴ ꓦꓵꓻ ꓖꓴ ꓟꓵꓽ ꓗꓪ ꓧꓳꓽ ꓙꓰ_ ꓡꓳ꓿
	ꓙꓲ-ꓢꓴ ꓠꓬ “ꓬꓲ ꓔꓯ ꓡꓳ ꓠꓬꓹ ꓢꓴ ꓔꓯ” “ꓝꓴꓲ_ ꓐꓰ ꓗꓳꓹ ꓞꓹ ꓠꓬꓲ ꓐꓰ ꓢꓯꓼ ꓟꓬ ꓝ ꓖꓶ ꓡ_ ꓥꓳ꓿” ꓦꓲ 9ꓽ28꓿ ꓙꓲ-ꓢꓴ ꓬꓲ ꓪꓴꓸ ꓕꓲ ꓧꓪꓹ ꓡ ꓠꓹ ꓟ ꓓꓳꓽ_ ꓡꓰ ꓐꓰ꓾ ꓠꓬꓲꓽ ꓧꓪꓹ ꓕꓲ ꓧꓪꓹ ꓡ ꓠꓹ ꓟ ꓓꓳꓽ ꓔꓯ ꓥ_ ꓟꓲ꓾ ꓦ ꓡꓱ ꓚꓱꓹ ꓧꓳꓽ ꓢꓴ ꓐꓴ ꓡꓯ ꓒꓯꓹ ꓗꓪ ꓟꓽ ꓡꓯ ꓙꓱ ꓔ꓿ ꓬꓲ ꓪ ꓠꓬ ꓠꓬꓲ ꓟꓳ ꓓꓴ ꓔꓯ ꓟꓽ ꓘꓳ ꓣꓴ ꓟ ꓑꓶ ꓓꓴ꓾ ꓝꓲ ꓓꓴ ꓒꓳ-ꓡꓳ ꓡꓰ ꓐꓯ_ ꓟ ꓠꓬꓲ ꓟꓳ ꓓꓴ ꓗꓪ ꓟ ꓤꓽ ꓐꓴ ꓗꓳ ꓡꓳ ꓗꓪ ꓬꓲ ꓪ ꓟꓽ ꓔꓺ ꓞꓹ꓿ “ꓖꓳ ꓡꓱ ꓥ_ ꓟꓲ ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓦꓬ ꓠꓬꓲ ꓖꓳ ꓟ ꓠꓬ ꓞꓳ ꓘꓴꓽ_ ꓡꓰ ꓐꓰ ꓠꓴ ꓪ ꓔꓯ ꓖꓼ ꓟꓶ ꓠꓸ_ ꓐꓰ꓾ ꓠꓴ ꓪ ꓠꓬ ꓠꓯ ꓞꓲꓹ ꓟ ꓗꓪ ꓔꓬ ꓡꓳ ꓟꓽ ꓥ꓿ ꓮ ꓡꓲꓳ ꓐꓯ ꓠꓬ ꓠꓴ ꓪ ꓮ ꓙꓵꓽ ꓠꓬꓲ ꓟꓳ ꓓꓴ ꓗꓪ ꓟ ꓤꓽ ꓐꓴ_ ꓐꓰ ꓟꓳꓼ ꓡꓳ ꓗꓪ ꓟ ꓤꓽ ꓐꓴ ꓥ ꓡꓳ꓿ ꓣꓳ ꓠꓬ ꓢ ꓘꓪ ꓗꓪ ꓟ ꓟꓽ ꓥ꓾ ꓠꓯ ꓞꓲꓹ_ ꓗꓪ ꓟ_ ꓟꓲ ꓟꓽ ꓥ꓿” 1 ꓕꓰ 5ꓽ4ꓹ 5꓿
	ꓜꓲ-ꓬꓴ ꓪ ꓚꓲ ꓗꓪ ꓟ ꓡꓳ ꓠꓬꓹ ꓢꓴ ꓐꓴ ꓠꓬ꓾ ꓚꓬꓴꓹ ꓢꓲꓺ ꓒ ꓦꓵꓻ ꓡ_ ꓟ ꓓꓳꓽ ꓔꓯ ꓬꓲ ꓪꓴꓸ ꓑ ꓙ ꓢꓴ ꓥ ꓙꓲꓽ ꓙꓳ_ ꓡꓳ꓿ ꓢꓲꓺ ꓒ ꓠꓶꓽ ꓡ_ ꓟ ꓙ ꓖꓴ ꓔꓯ ꓬꓲ ꓪꓴꓸ ꓚꓺ ꓒꓬꓱꓺ ꓢꓴ ꓥ ꓙꓲꓽ ꓙꓳ_ ꓡꓳ꓿ ꓖꓳ ꓡꓱ ꓥ_ ꓟꓲ ꓞꓳ ꓤ ꓮ ꓙꓵꓽ ꓠꓬ ꓥꓶꓺ_ ꓟ ꓟꓬꓱꓽ ꓠꓯꓸꓼ ꓗꓪ ꓬꓲꓼ ꓟꓶ ꓔꓬ ꓕꓯ꓾ ꓬꓲ ꓪ ꓥ_ ꓟꓲ ꓮꓽ ꓔꓳ ꓦ ꓦ ꓤ_ ꓐꓰ ꓔꓬ ꓖꓴ_ ꓡꓳ꓿ ꓘꓴ ꓜꓲ ꓞꓳ ꓠꓬ ꓬꓲꓸ ꓢꓶꓽ ꓟꓽ ꓓꓱꓼ ꓟ ꓘꓶ ꓢꓶꓽ ꓜꓲ_ ꓡꓰ ꓐꓰ꓾ ꓒꓵꓽ_ ꓟ ꓢꓶꓹ ꓢꓶꓽ ꓟꓽ ꓓꓱꓼ ꓓꓱꓼ꓾ ꓕꓯ ꓢꓲ ꓗꓪ ꓬꓲꓸ ꓒꓬꓽ ꓠꓲꓹ ꓛꓵꓼ ꓛꓵꓼ ꓑꓲꓸ ꓞꓹ_ ꓟ ꓔꓯ ꓙꓲ-ꓢꓴ ꓡꓳꓸ ꓟꓳ ꓗꓷꓳ꓿ ꓙ ꓣꓳ ꓠꓲꓹ꓾ ꓜꓲꓽ ꓘꓴ ꓠꓲꓹ_ ꓐꓰ ꓙꓵ ꓠꓲꓹ ꓗꓪ ꓢꓯꓼ ꓐꓽ ꓔꓬ_ ꓡꓳ꓿ ꓘꓶ ꓘꓹ_ ꓟ꓾ ꓮ ꓣꓳ ꓙꓲꓻ ꓘꓳꓹ_ ꓟ꓾ ꓚꓲ ꓛꓬ ꓙꓲꓻ ꓖꓴ ꓧꓪꓺ_ ꓟ꓾ ꓢꓴ ꓔꓯ ꓠꓬꓲꓸ ꓤꓲꓺ_ ꓟ ꓕꓱ ꓟꓬ ꓫꓵꓽ ꓔꓯ ꓘꓴ ꓜꓲ ꓞꓳ ꓗꓪ ꓡꓳꓸ ꓟꓳ ꓗꓷꓳ꓿ ꓥꓳꓽ ꓡꓰ ꓟ ꓘꓴ ꓜꓲꓼ ꓞꓳ ꓖꓳ ꓟ ꓠꓬ ꓢꓷ ꓡꓰ ꓓꓴ ꓔꓯ ꓡꓳꓸ ꓟꓽ ꓟꓳ ꓠꓹ ꓟ꓾ ꓬꓲ ꓪ ꓟꓬ ꓢꓶꓽ ꓔꓯ ꓟꓬ ꓒꓴ ꓒꓴ ꓑꓲ ꓔ_ ꓡꓳ꓿ ꓬꓲ ꓪ ꓠꓬ ꓪꓴ-ꓢ ꓔꓯ_ ꓐꓰ ꓥ_ ꓟꓲ꓾ ꓢꓲꓺ ꓒ ꓬꓲ ꓠꓵ ꓠꓲꓹ ꓔꓯ_ ꓐꓰ ꓥ_ ꓟꓲ ꓧꓹ ꓙꓰꓳ꓿ ꓒꓬꓱꓼ ꓡ ꓗꓷ ꓟ ꓫꓵꓽ ꓪꓴ ꓔꓯ ꓛꓳ ꓢꓲ ꓬꓲ ꓪ ꓟꓽ ꓙ ꓖꓶ ꓔ ꓟ ꓑꓶ ꓓꓴ꓾ ꓟꓷ ꓠꓷ ꓝ ꓘꓶꓽ ꓐꓲꓺ ꓡ_ ꓟ ꓠꓬ ꓬꓲ ꓪ ꓐꓱ ꓶ ꓟꓽ ꓒꓬꓱꓼ ꓡ꓿
	ꓙꓲ-ꓢꓴ ꓗ ꓠꓯꓸ ꓛꓳ ꓢꓴ ꓮꓽ ꓟꓬꓹ ꓠꓬ ꓟꓴ ꓗꓪ ꓗꓪ ꓟ ꓠꓬꓲ ꓟꓳ ꓓꓴ ꓔꓯ ꓘꓳ ꓣꓴ ꓠꓲꓹ ꓟꓽ ꓫꓵ꓿ ꓮꓽ ꓠꓱ ꓟ ꓬꓴ-ꓔ ꓡ ꓞꓳ ꓐꓴ_ ꓡꓰ ꓐꓰ ꓬꓲ ꓪ ꓥ_ ꓟꓲ꓾ ꓠꓬꓲ ꓟꓳ ꓓꓴ ꓛꓲ ꓡ_ ꓟ ꓦꓬ ꓠꓬꓲ ꓔꓯ ꓟꓽ ꓢꓷ꓿ ꓪꓴ-ꓢ ꓠꓬ ꓬꓲ ꓪ ꓔꓯ ꓗꓳꓸ ꓙ ꓙꓰ ꓢꓲ꓾ ꓐꓱ-ꓡꓲ-ꓦꓱ ꓗꓪ ꓟ ꓮ ꓣꓳ ꓡꓳꓸ ꓒ ꓐꓴ_ ꓐꓰ ꓢꓷ ꓠꓲꓹ ꓙꓳ ꓒ ꓐꓴ_ ꓡꓰ ꓐꓰ꓾ ꓘꓳ ꓣꓴ ꓟꓶ ꓔ ꓟ ꓠꓬꓲ ꓟꓳ ꓓꓴ ꓔꓯ ꓛꓳꓻ ꓫꓱꓽ ꓢꓴ ꓐꓴ ꓔꓯ꓾ ꓔꓱꓹ ꓚꓵꓺ_ ꓟ ꓟꓳꓸ ꓖꓶ_ ꓡꓳ꓿ ꓡꓴ 19ꓽ44꓿























18 ꓕꓱꓺ

ꓟꓴ-ꓗꓴꓷꓼ ꓟꓵꓽ ꓗꓪ ꓔꓱꓹ ꓟ ꓟꓸ ꓟꓲ ꓚꓸꓸꓖꓶꓽ ꓢꓴ 
(AN AMERICAN REFORMER)

	ꓙꓲ-ꓢꓴ ꓠꓬꓲꓽ ꓧꓪꓹ ꓕꓲ ꓧꓪꓹ ꓬꓯꓼ ꓡ_ ꓟ ꓟꓸ ꓟꓲ ꓔꓯ ꓚꓺ ꓒꓬꓱꓺ ꓠꓹ ꓟ꓾ ꓔꓱꓹ ꓚꓵꓺ_ ꓟ ꓔꓯ ꓢꓷ ꓠꓲꓹ ꓫꓵ ꓢꓴ_ ꓐꓰ ꓠꓲꓹ ꓔꓱꓹ ꓠꓲꓹ ꓓꓰꓺ_ ꓟ ꓢꓲꓹ ꓬꓰ ꓒ ꓕꓲ ꓣꓳ ꓔꓯ ꓪꓴ-ꓢ ꓡꓰ ꓢꓲꓺ ꓚꓰꓸ_ ꓡꓳ꓿ ꓪꓰ-ꓡꓲ-ꓬ ꓟꓲ-ꓡ (WILLIAM MILLER) ꓠꓬ ꓠꓱꓸ ꓐꓯ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓢꓴ ꓐꓴ_ ꓡꓰ ꓐꓰ꓾ ꓫꓸ_ ꓟ_ ꓐꓰ ꓪꓴꓽ ꓧꓶꓻ_ ꓟ ꓔꓯ ꓔꓳꓹ ꓜꓳꓽ ꓗꓷ ꓢꓲ꓾ ꓚꓲ ꓛꓬ ꓠꓲꓹ ꓡꓶ ꓔꓯ ꓟꓽ ꓣꓷꓠ ꓟ ꓔꓯ ꓢꓳꓺ ꓣꓴ ꓟꓶ ꓡꓰ_ ꓡꓳ꓿
	ꓬꓲ ꓠꓬ ꓞꓲꓼ ꓣꓳ_ ꓕꓯ_ ꓡꓰ ꓠꓱ ꓐꓯ ꓤ ꓠꓱ ꓤ ꓐꓴ ꓢꓶꓸ ꓟꓽ ꓞꓲ ꓪꓴꓸ ꓠꓶꓸ ꓕꓯꓹ ꓢꓴ ꓥ ꓡꓳ꓿ ꓞꓲꓼ ꓪꓴꓽ ꓡ_ ꓟ_ ꓐꓰ ꓕꓲ ꓡꓰ꓾ ꓬꓲ ꓠꓬ ꓡ ꓔꓲꓺ ꓢꓴ ꓕ ꓣꓳ ꓒꓬꓱꓼ ꓡ ꓢꓲ꓾ ꓓꓵ ꓙ ꓗꓴꓸ ꓢꓴ ꓕꓲ ꓣꓳ_ ꓟꓲ ꓒꓬꓱꓼ ꓡ_ ꓡꓳ꓿ ꓙ ꓜꓲꓼ ꓠꓲꓹ ꓢꓷ ꓠꓲꓹ ꓔꓯ ꓠꓲꓹ ꓥꓳꓺ ꓢꓴ_ ꓟꓲ ꓥ ꓡꓳ꓿ ꓕꓳ ꓶ ꓢꓳꓺ ꓣꓴ ꓠꓲꓹ ꓫꓵ_ ꓟ꓾ ꓓꓵꓽ ꓙ ꓗꓴ_ ꓟ꓾ ꓜꓳꓽ ꓜꓳꓽ_ ꓐꓰ ꓫꓵꓽ ꓪꓴ ꓞꓷꓹ ꓗꓴ_ ꓟ꓾ ꓕꓱ ꓟꓬ ꓫꓵꓽ ꓑꓶ ꓓꓴ ꓬꓲ ꓠꓬ ꓠꓲꓹ ꓕꓶꓻ ꓢꓲ ꓮꓸ ꓫꓵꓽ ꓔꓯ_ ꓟꓲ ꓟꓳꓻ ꓙ ꓙꓰ ꓐ ꓡ ꓢꓴ ꓕꓲ ꓣꓳ ꓒꓬꓱꓼ ꓡ_ ꓡꓳ꓿ ꓓꓰꓺ ꓖꓴ ꓟꓽ ꓙꓳ ꓟ ꓬꓲ ꓫꓱꓹ ꓑꓶ ꓓꓴ ꓞꓳ ꓤ ꓐꓴ ꓟꓬ ꓔꓳꓹ ꓡꓰ ꓠ ꓛꓲ ꓟꓬꓱꓺ ꓓꓳꓽ ꓙꓳ ꓢꓴ ꓥ ꓡꓳ꓿ ꓟꓯꓼ ꓬꓰ_ ꓟ ꓗꓪ ꓥ_ ꓟꓲ ꓟꓬꓱꓺ ꓓꓳꓽ ꓟꓶ ꓔ ꓢꓴ ꓥ ꓡꓳ꓿ ꓐꓳꓺ ꓶꓼ_ ꓐꓰ ꓙꓵꓽ ꓪ ꓠꓬ ꓬꓲ ꓔꓯ ꓠꓲꓹ ꓒꓴ ꓒꓴ_ ꓐꓰ ꓘꓳ ꓣꓴ ꓔꓬ ꓟ_ ꓡꓰ ꓐꓰ ꓗꓹ_ ꓡꓳ꓿
	ꓬꓲ ꓠꓬ ꓞꓲꓼ ꓣꓳ_ ꓟ ꓦꓬ ꓠꓬꓲ꓾ ꓡꓲ ꓛꓲ ꓗꓪ ꓔꓬ ꓟ ꓦꓬ ꓠꓬꓲ ꓕꓯ_ ꓡꓰ ꓦ ꓡꓱ ꓚꓱꓹ ꓔꓯ ꓠꓲꓹ ꓡꓱꓻ ꓢꓴ  ꓥ ꓡꓳ꓿ ꓞꓲꓼ ꓪꓴꓽ ꓡ_ ꓕꓯ ꓬꓲ ꓠꓬ ꓓꓲ-ꓬꓰ-ꓢꓶ ꓜꓴ ꓗꓪ ꓓꓵꓽ ꓙꓰ_ ꓡꓳ꓿ (DEIST ꓿ ꓓꓲ-ꓬꓰ-ꓢꓶ ꓐꓯ_ ꓟ ꓠꓬ꓾ ꓪꓴ-ꓢ ꓠꓬ ꓙꓳ_ ꓟ ꓥ ꓕ ꓑꓳ ꓔꓯ ꓚꓰꓼ ꓗꓷ ꓢꓲ꓾ ꓚꓰꓼ ꓔ ꓟ ꓔꓯ ꓬꓲ ꓔꓱ ꓬꓲ ꓓꓹ ꓝꓲ_ ꓡꓳ꓾ ꓟꓽ ꓗꓪ' ꓫꓵꓽ ꓔꓬ꓾ ꓐꓰ ꓙꓵꓻ ꓢꓴ ꓥ ꓡꓳ꓿) ꓓꓲ-ꓬꓰ-ꓢꓶ ꓐꓴ ꓠꓬ ꓙꓲꓻ_ ꓟ ꓑ ꓫꓬ ꓥ ꓢꓲ꓾ ꓕꓲ ꓣꓳ ꓛꓳ ꓕꓲ ꓣꓳ ꓡꓳꓸ ꓙ ꓬꓰ ꓙ ꓡꓯ ꓘꓳ ꓗꓴ ꓢꓴ ꓐꓴ ꓥ ꓠꓬꓲ꓾ ꓙꓵꓻ ꓚꓱꓹ ꓕꓱ ꓟ ꓡꓰ ꓟꓲ-ꓡ ꓔꓯ ꓙꓵꓽ ꓓꓳꓽ ꓡꓰ_ ꓡꓳ꓿ ꓬꓲ ꓪ ꓠꓬ ꓙꓲ-ꓢꓴ ꓢꓲꓺ ꓤ ꓢꓳꓺ ꓦꓲ ꓗꓪ ꓢꓳ ꓪꓴꓽ ꓡ ꓢꓴ ꓥ ꓠꓬꓲ꓾ ꓦꓲ ꓖ ꓡꓲꓽ ꓫꓱꓹ ꓡꓰ ꓬꓲ ꓪ ꓫꓱꓹ ꓔꓯ ꓑꓶꓸ ꓡꓰ ꓝꓲ_ ꓡꓳ꓿ ꓬꓲ ꓪ ꓔꓯ ꓟꓬꓱꓺ ꓓꓳꓽ ꓙꓳ ꓡ ꓝꓲ_ ꓟ ꓠꓬ꓾ ꓢꓲ ꓫꓬ ꓕꓳ ꓶ ꓢꓳꓺ_ ꓟ ꓗꓪ ꓐꓰ ꓥ ꓥ_ ꓟꓲ꓾ ꓬꓲ ꓪ ꓠꓬ ꓡꓯ ꓫꓴ ꓖꓳ ꓟ ꓔꓯ ꓢꓲ ꓫꓬ ꓕꓳ ꓶ_ ꓐꓰ ꓟꓽ ꓧꓳꓹ ꓟ ꓟꓬꓱꓽ ꓐꓱ ꓶ ꓣꓱꓽ_ ꓡꓳ꓿ ꓟꓲ-ꓡ ꓠꓬ ꓓꓲ-ꓬꓰ-ꓢꓶ ꓙꓵꓻ ꓚꓱꓹ ꓔꓯ ꓛꓳ ꓫꓱꓽ ꓠꓹ ꓟ꓾ ꓚꓱꓹ ꓟꓳꓸ ꓖꓶ_ ꓟ ꓘꓳ ꓣꓴ ꓟꓶ ꓡꓰ_ ꓡꓳ꓿
	ꓢꓲ ꓫꓬ ꓕꓳ ꓶ ꓒꓶꓻ_ ꓟ ꓗꓪ ꓮ ꓟꓶ ꓬꓲ ꓐꓱ ꓶ ꓮꓸ ꓓꓲꓽ ꓬꓰ ꓫ ꓓꓴ ꓙꓳ_ ꓥ_ ꓟꓲ꓾ ꓢꓲ ꓫꓬ ꓕꓳ ꓶ ꓔꓯ ꓡꓳꓺ ꓩꓴ ꓗꓷ_ ꓟ ꓙꓵꓻ ꓚꓱꓹ ꓫꓵꓼ ꓥ_ ꓟꓲ ꓬꓲ ꓐꓱ ꓶ ꓮꓸ ꓫꓵꓽ ꓙꓲꓻ ꓖꓴ ꓖꓶ ꓟꓽ ꓐ ꓡ ꓟ ꓑꓶ ꓓꓴ꓾ ꓬꓲ ꓠꓲꓹ ꓘꓪꓽ ꓟꓽ ꓫꓵ꓿ ꓖꓳ ꓡꓱ ꓥ_ ꓟꓲ ꓬꓲ ꓞꓲꓼ (34) ꓘꓳꓼ ꓙꓳ ꓡ_ ꓕꓯ꓾ ꓢꓲ-ꓫꓬ-ꓟ-ꓦ ꓡꓰ ꓬꓲ ꓔꓯ ꓥꓸ ꓟꓳꓸ ꓖꓶ ꓢꓲ꓾ ꓬꓲ ꓚꓲ ꓛꓬ ꓠꓬ ꓝꓴꓲꓹ ꓙꓳ ꓢꓴ ꓕꓲ ꓣꓳ ꓥ ꓟ ꓢꓷ ꓡꓰ_ ꓡꓳ꓿ ꓫꓵꓻ_ ꓟ ꓖꓳ ꓐ ꓢꓲ ꓗꓪ ꓙꓳ_ ꓟ ꓗꓹ ꓛꓲ ꓓꓴ ꓐꓱ ꓶ ꓮꓸ ꓫꓵꓽ ꓦ ꓡꓱ ꓐꓳ ꓓꓴ ꓬꓲ ꓧꓪꓺ ꓟꓽ ꓟꓳ꓿ ꓬꓲ ꓟꓲ ꓙꓬ ꓦꓬ ꓠꓬꓲ ꓠꓬ ꓠꓯ ꓞꓲꓹ ꓟꓴ ꓐꓰ ꓗꓹ ꓢꓲ꓾ ꓠꓲꓹ ꓫ ꓓꓴ ꓥ ꓡꓳ꓿ ꓖꓳ ꓡꓱ ꓢꓲ ꓬꓲ ꓡꓰ ꓕꓱ ꓡꓱ ꓐꓯ_ ꓡꓳ꓿ “ꓟꓴ ꓗꓪ ꓠꓬ ꓥꓪ ꓪꓴ ꓓꓵ ꓕꓯ ꓢꓲ ꓗꓪ ꓟ ꓙꓲꓽ ꓒꓬꓸ ꓓꓽ ꓟ_ ꓡꓰ ꓐꓰ ꓗꓹ ꓢꓲ꓾ ꓟꓲ ꓠꓯ ꓠꓬ ꓥꓪ ꓛꓲ ꓒꓯꓹ ꓕꓳꓼ ꓔ ꓟ ꓧꓳꓻ ꓒꓬꓸ ꓓꓽ ꓟ_ ꓡꓰ ꓐꓰ ꓗ_ ꓡꓳ꓿ ꓪꓻ ꓓꓵꓽ ꓙ ꓪꓻ꓾ ꓒꓳꓹ ꓖꓶ ꓓꓴ ꓟꓽ ꓙꓳ꓿ ꓓꓵ ꓙ_ ꓟ ꓔꓯ ꓠꓽ ꓗꓷ ꓠꓹ ꓟ ꓥꓪ ꓢꓯꓼ ꓕꓵꓼ ꓗꓷ ꓥ_ ꓟꓲ꓾ ꓥꓪ ꓓꓵꓽ ꓙ_ ꓟ ꓔꓯ ꓥꓪ ꓙꓵꓽ ꓟꓽ ꓐ ꓡ꓿ ꓥꓪ ꓠꓬ ꓫꓱꓸ ꓤ ꓤ_ ꓐꓰ ꓗꓹ_ ꓡꓳ꓿ ꓖꓳ ꓡꓱ ꓥ_ ꓟꓲ ꓥꓪ ꓮꓸ ꓫꓵꓽ ꓑꓶ ꓓꓴ ꓕꓱ ꓡꓱ ꓗ_ ꓟ ꓠꓽ ꓟꓽ ꓢꓷ꓿ ꓥꓪ ꓠꓬ ꓱꓽ ꓠꓱꓽ ꓢꓲ ꓝꓴꓲꓹ ꓓꓰꓺ_ ꓡꓳ꓿ ꓖꓳ ꓡꓱ ꓥ_ ꓟꓲ ꓥꓪ ꓮꓽ ꓟ ꓔꓯ ꓝꓴꓲ ꓓꓰꓺ ꓔꓬ ꓟ ꓔꓯ_ ꓟꓲ ꓥꓪ ꓟꓽ ꓢꓷ꓿ ꓕꓲ ꓫꓵꓽ ꓛꓺ_ ꓡꓳ꓾ ꓐꓯ_ ꓟ ꓔꓯ ꓥꓪ ꓢꓷ_ ꓡꓳ꓿ ꓖꓳ ꓡꓱ ꓥ_ ꓟꓲ ꓮ ꓫꓵꓽ ꓗꓪ ꓛꓺ ꓞꓹ ꓔꓬ ꓟ ꓔꓯ ꓥꓪ ꓟꓽ ꓢꓷ꓿”

ꓟꓲ-ꓡ ꓠꓬ ꓛꓳ ꓒꓯꓹ ꓕꓲ ꓣꓳ ꓔꓯ ꓜꓲꓻ ꓪ ꓡꓰ_ ꓟ 

	ꓞꓼ ꓐꓰ ꓟꓲ-ꓡ ꓠꓲꓹ ꓟ ꓠꓯꓸꓼ ꓗꓪ ꓚꓬꓴꓹ ꓢꓲꓺ ꓒ ꓕꓲ ꓣꓳ ꓬꓲ ꓗꓴꓺ ꓒꓬꓱꓽ (ꓥ ꓠꓬ ꓢꓲꓺ ꓠꓲꓹ) ꓔꓯ ꓟꓳ ꓪ ꓡꓰ_ ꓡꓳ꓿ ꓖꓳ ꓕꓲ ꓣꓳ ꓠꓬ ꓝꓴꓲ ꓪꓽ ꓒꓵꓽ ꓑꓶ ꓓꓴ ꓫꓵꓻ_ ꓟ ꓗꓪ ꓐꓰ ꓣꓳ ꓔꓯ ꓚꓬꓴꓹ ꓠꓹ ꓟ꓾ ꓬꓲ ꓚꓲ ꓛꓬ ꓢꓯꓼ ꓟꓬ ꓔꓯ ꓐꓶꓻ ꓖꓶ ꓗꓷ ꓢꓴ ꓥ ꓡꓳ꓿ “ꓖꓳ ꓡꓱ ꓫꓵꓽ ꓕꓲ ꓣꓳ ꓙꓳ_ ꓟ ꓔꓯ ꓥꓪ ꓮ ꓡꓲ ꓐꓰ ꓗꓸ ꓚꓵꓺ ꓟꓳꓸ ꓖꓶ ꓢꓰꓽ? ꓐꓯ_ ꓟ ꓠ ꓠꓬꓲ ꓘꓶꓽ ꓔꓯ ꓓꓵ ꓙ ꓛꓲ ꓡ_ ꓢꓰꓽ ꓡꓳ꓿ ꓢꓲ ꓫꓬ ꓕꓳ ꓶ ꓔꓯ ꓥꓪ ꓒꓰꓺ ꓗꓷ ꓕꓯ ꓠꓽ꓾ ꓖꓳ ꓡꓱ ꓫꓵꓽ ꓚꓬꓴꓹ ꓢꓲꓺ ꓒ ꓕꓲ ꓣꓳ ꓙꓳ_ ꓟ_ ꓐꓰ꓾ ꓡꓻ ꓠꓹ ꓟ ꓦꓬ ꓠꓬꓲ ꓐꓱ ꓶ ꓗꓸ ꓚꓵꓺ ꓕꓲ ꓫꓵꓽ_ ꓟꓲ ꓥꓪ ꓧꓪꓺ ꓟꓽ ꓟꓳ꓿
	“ꓥꓪ ꓣꓱꓽ ꓬꓯꓼ ꓔꓬ ꓟ ꓚꓬꓴꓹ ꓢꓲꓺ ꓒ ꓕꓲ ꓣꓳ ꓙ ꓖꓴ ꓔꓯ ꓢꓲ ꓫꓬ ꓕꓳ ꓶ ꓗꓪ ꓥꓪ ꓧꓪꓺ ꓟꓶ ꓡꓰ_ ꓡꓳ꓿ ꓪꓴ-ꓢ ꓡꓰ ꓢꓯꓼ ꓦꓻ ꓧꓳꓽ ꓔ ꓟ ꓟꓽ ꓥ꓾ ꓐꓰ ꓥꓪ ꓘꓳ ꓣꓴ ꓔ ꓟ ꓕꓳ ꓶ ꓕꓲ ꓑꓷꓠ ꓗꓪ꓾ ꓐꓬꓺ ꓡꓰ ꓔꓬ ꓟ ꓟꓲ ꓠꓯ ꓐꓱ ꓶ ꓣꓱꓽ ꓬꓯꓼ_ ꓟ ꓮ ꓙꓵꓽ ꓔꓯ ꓡꓳꓸ ꓟꓳ ꓗꓷ ꓕꓯ꓾ ꓥꓪ ꓠꓲꓹ ꓟ ꓓꓵꓽ ꓙ ꓘꓶꓻ ꓡꓰ_ ꓡꓳ꓿ ꓕꓳ ꓶ ꓕꓱ ꓟ ꓠꓬ ꓪꓴ-ꓢ ꓗꓪ ꓐꓰ ꓡ_ ꓟ ꓟꓳꓸ ꓖꓶ ꓓꓴ ꓥ ꓡꓳ꓾ ꓐꓯ_ ꓟ ꓔꓯ ꓥꓪ ꓟꓽ ꓘꓳ ꓣꓴ ꓬꓰ ꓟꓽ ꓠꓺꓳ꓿ ꓢꓲ ꓫꓬ ꓕꓳ ꓶ ꓵꓺ_ ꓟ ꓠꓬ ꓥꓪ ꓠꓲꓹ ꓒꓴꓻ ꓓꓴ ꓒꓬꓱꓼ ꓡ ꓢꓲ꓾ ꓙꓲ-ꓢꓴ ꓠꓯꓸꓼ ꓗꓪ ꓛꓳ ꓒꓯꓹ ꓕꓲ ꓣꓳ ꓔꓯ ꓥꓪ ꓧꓪꓺ ꓟꓶ_ ꓡꓳ꓿ ꓚꓬꓴꓹ ꓢꓲꓺ ꓒ ꓖꓳ ꓕꓲ ꓣꓳ ꓠꓬ ꓥꓪ ꓐꓱ ꓶ ꓠꓽ꓾ ꓬꓲ ꓔꓴꓺ ꓬꓲꓸ ꓟꓶꓽ ꓣꓳꓺ ꓗꓳ ꓡꓳ ꓗꓪ ꓪꓴꓽ ꓓꓰꓺ ꓡꓰ ꓢꓴ ꓥ ꓡꓳ꓿ ꓧꓶꓸ ꓕꓯ ꓥꓪ ꓐꓱ ꓶ ꓠꓯ ꓞꓲꓹ_ ꓟ_ ꓐꓰ ꓓꓵꓽ ꓙ ꓘꓶꓻ ꓡꓶꓽ ꓓꓴ ꓥ ꓟ ꓢꓲ ꓫꓬ ꓕꓳ ꓶ ꓠꓬ ꓮ ꓟꓶ ꓠꓽ꓾ ꓥꓪ ꓛꓲ ꓒꓯꓹ ꓐꓱ ꓶ ꓠꓬꓲ ꓟꓳ ꓓꓴ ꓒꓬꓱꓼ ꓡ_ ꓡꓳ꓿ ꓥꓪ ꓐꓱ ꓶ ꓪꓴ-ꓢ ꓠꓬ ꓬꓲ ꓡꓴꓽ ꓐꓱ_ ꓡꓰ ꓐꓰ ꓦꓲꓺ_ ꓟ ꓤꓶꓻ ꓗꓪ꓾ ꓭ ꓛꓲ ꓓꓽ ꓟ ꓒꓬꓱꓼ ꓡ_ ꓡꓳ꓿ ꓢꓲ ꓫꓬ ꓕꓳ ꓶ ꓠꓬ ꓥꓪ ꓓꓽ ꓪꓴꓸ ꓢꓳꓺ ꓣꓴ_ ꓟ ꓕꓳ ꓶ ꓕꓲ ꓑꓷꓠ ꓒꓬꓱꓼ ꓡ ꓢꓲ꓾ ꓢꓲ ꓫꓬ ꓕꓳ ꓶ ꓢꓳꓺ ꓣꓴ_ ꓟ ꓔꓯ ꓥꓪ ꓠꓲꓹ ꓒꓴ_ ꓡꓳ꓾ ꓐꓰ꓾ ꓥꓪ ꓐꓯ ꓐ ꓡ_ ꓥꓳ꓿ ꓕꓱ ꓘꓶ ꓛꓲ ꓡꓳꓸ ꓐꓲ_ ꓟ ꓕꓳ ꓶ ꓔꓯ ꓧꓶꓸ ꓕꓯ ꓥꓪ ꓮꓸ ꓫꓵꓽ ꓑꓶ ꓓꓰ ꓧꓪꓺ ꓟꓽ ꓟꓳ ꓡ? ꓐꓰ ꓥꓪ ꓙ ꓡꓰꓼ_ ꓡꓳ꓿ ꓢꓲ ꓫꓬ ꓕꓳ ꓶ ꓔꓯ ꓥꓪ ꓚꓲ ꓛꓬ ꓒꓳꓹ ꓔꓳꓹ ꓗꓷ ꓟ ꓔꓯ ꓥ_ ꓟꓲ ꓮ ꓟꓶ ꓥꓪ ꓓꓵ ꓙ ꓟꓶꓻ_ ꓡꓳ꓿ ꓠꓱ ꓐꓯ ꓕꓳ ꓶ ꓵꓺ_ ꓟ ꓠꓬ ꓥꓪ ꓐꓱ ꓶ ꓠꓲꓹ ꓡꓱꓻ ꓓꓴ ꓟꓽ ꓙꓳ꓾ ꓐꓰ꓾ ꓗꓷ ꓡꓰ ꓢꓲ꓾ ꓙ ꓗꓴ ꓠꓲꓹ ꓟꓶ ꓠꓹ ꓟ ꓐꓱ ꓶ ꓥꓪ ꓠꓬ ꓢꓲ ꓫꓬ ꓕꓳ ꓶ ꓔꓯ_ ꓡꓰꓽ ꓵꓺ_ ꓡꓳ꓾” ꓐꓰ꓾ ꓟꓲ-ꓡ ꓡꓰ ꓐꓯ_ ꓡꓳ꓿
	ꓟꓲ-ꓡ ꓡꓰ ꓬꓲ ꓙꓵꓻ ꓘꓳ ꓣꓴ ꓔ ꓟ ꓚꓱꓹ ꓔꓯ ꓒꓴꓻ ꓒꓴꓻ ꓡꓯꓽ ꓡꓯ ꓐꓯ ꓟꓸ ꓖꓶ ꓗꓷ ꓕꓯ꓾ ꓬꓲ ꓛꓳ ꓒꓯꓹ ꓐꓴ ꓠꓬ ꓧꓶꓸ ꓕꓯ ꓬꓲ ꓡꓰ ꓢꓲ ꓫꓬ ꓕꓳ ꓶ ꓔꓯ ꓔꓳꓹ ꓢꓲ ꓠ ꓠꓬꓲ ꓗꓷ ꓟ ꓠ ꓠꓬꓲ ꓘꓶꓽ ꓔꓯ ꓣꓱꓽ ꓢꓲ꓾ ꓬꓲ ꓔꓯ ꓠ ꓠꓬꓲ ꓡ_ ꓡꓳ꓿ ꓢꓲ ꓫꓬ ꓕꓳ ꓶ ꓠꓬ ꓪꓴ-ꓢ ꓔꓯ_ ꓐꓰ ꓡ_ ꓟ ꓟꓳꓸ ꓖꓶ ꓓꓴ ꓥ ꓕꓯ ꓠꓽ꓾ ꓟꓸ ꓟꓲ ꓝꓲ ꓕꓲ ꓝꓲ_ ꓐꓰ ꓕꓲ ꓝꓲ ꓠꓬ ꓬꓲꓸ ꓟꓸ ꓟꓲ ꓧꓳꓹ ꓡꓯ ꓘꓳ ꓠ ꓗ_ ꓡꓳ꓾ ꓐꓰ ꓬꓲ ꓓꓵ ꓙ ꓛꓲ ꓡ_ ꓟ ꓑꓶ ꓓꓴ꓾ ꓬꓲ ꓠꓬ ꓢꓲ ꓫꓬ ꓕꓳ ꓶ ꓔꓯ ꓢꓳꓺ ꓣꓴ ꓠꓹ ꓟ ꓓꓵꓽ ꓙ ꓞꓷꓹ ꓗꓷ_ ꓡꓳ꓿ ꓒꓳꓹ ꓞꓹ ꓡꓯꓼ ꓘꓳ ꓓꓴ ꓔꓯ ꓥ_ ꓟꓲ ꓧꓳꓹ ꓡꓰ ꓝꓲ ꓐ ꓡ_ ꓡꓳ꓾ ꓐꓰ꓾ ꓬꓲ ꓡꓰ ꓙ ꓟꓳ ꓘꓶꓽ ꓖꓶ_ ꓡꓳ꓿
	ꓒꓶꓻ ꓕꓳ ꓶ ꓔꓯ ꓬꓲ ꓪꓽ ꓪꓴꓽ ꓟꓽ ꓘꓳꓹ꓿ ꓬꓲꓸ ꓟꓸ ꓟꓲ ꓫꓱꓸ_ ꓟ ꓟꓸ ꓟꓲ ꓝꓲ ꓐꓴ ꓔꓯ ꓕꓲꓽ ꓟ ꓛꓳ ꓕꓲ ꓟ ꓔꓳꓹ ꓙ ꓓꓴ ꓬꓰ ꓝꓲ ꓢꓲ꓾ ꓢꓲ ꓫꓬ ꓕꓳ ꓶ ꓔꓯ ꓢꓲ ꓫꓬ ꓕꓳ ꓶ ꓡꓰ ꓒꓶꓻ ꓫꓬꓽ ꓖꓶ_ ꓟ ꓚꓱꓹ ꓗꓪ ꓐꓰ ꓢꓳꓺ ꓣꓴ_ ꓡꓳ꓿ ꓬꓲ ꓠꓬ ꓬꓲ ꓚꓰ ꓬꓲ ꓪꓴ ꓕꓳ ꓶ ꓗꓪ ꓐꓰ ꓪꓴꓸ ꓔꓴ ꓢꓲ꓾ ꓟꓸ ꓟꓲ ꓝꓲ ꓕꓲ ꓝꓲ ꓡꓰ ꓕꓲ ꓝꓲ ꓔꓯ ꓢꓳꓺ ꓣꓴ_ ꓡꓳ꓿ ꓟꓸ ꓟꓲ ꓝꓲ ꓬꓲꓹ ꓢꓶ ꓔꓯ ꓙ ꓜꓲꓼ ꓟꓽ ꓐ ꓡ ꓟ ꓙꓳ_ ꓕꓯ꓾ ꓫꓱꓸ ꓡꓯ ꓘꓳ_ ꓟ ꓠꓱꓸ ꓐꓯ ꓟꓸ ꓟꓲ ꓝꓲ ꓔꓯ ꓔꓯꓺ ꓠꓬꓲ ꓢꓲ ꓢꓳꓺ ꓣꓴ_ ꓡꓳ꓿ ꓐꓯ ꓘꓶ ꓕꓲ ꓘꓶ ꓡꓰ ꓕꓲ ꓘꓶ ꓠꓬ ꓬꓲꓸ ꓟꓸ ꓟꓲ ꓙꓳ_ ꓡꓳ꓿ ꓖꓳ ꓡꓱ ꓠꓬꓲ ꓙ ꓜꓲꓼ ꓫ_ ꓟ ꓟꓸ ꓟꓲ ꓝꓲ ꓔꓯ ꓒꓶꓻ ꓫꓬꓽ ꓖꓶ ꓓꓴ ꓔꓯ꓾ ꓠꓱꓸ ꓐꓯ ꓟꓸ ꓟꓲ ꓝꓲ ꓗꓪ ꓬꓲ ꓧꓪꓺ ꓟꓶ ꓡꓰ_ ꓡꓳ꓿ ꓟꓸ ꓟꓲ ꓢꓳꓺ ꓣꓴ_ ꓕ ꓑꓳ ꓗꓪ ꓬꓲ ꓠꓬ ꓪꓴ-ꓢ ꓔꓯ_ ꓐꓰ ꓠꓬꓲ ꓟꓳ ꓓꓴ ꓟꓶ ꓠꓹ ꓟ ꓶꓼ ꓓꓰꓽ_ ꓡꓳ꓿ ꓖꓳ ꓡꓱ ꓠꓬꓲ “ꓠꓴ ꓐꓯ ꓘꓶ ꓒꓶꓻ ꓟꓸ ꓖꓶ_ ꓟ ꓠꓬ ꓠꓬꓲ ꓟꓳ ꓓꓴ ꓖꓶ ꓡ_ ꓡꓳ꓿ ꓞꓳ ꓙꓲꓽ ꓔꓯ ꓠꓴ ꓐꓯ ꓘꓶ ꓡꓰ ꓙ ꓜꓲꓼ ꓠꓲꓹ ꓖꓶ ꓡ_ ꓡꓳ꓾” ꓐꓰ꓾ ꓟꓴ ꓖꓪ ꓕꓳ ꓶ ꓐꓳ ꓢꓴ ꓡꓰ ꓐꓳ ꓔ ꓟ_ ꓡꓰ ꓐꓰ꓾ ꓔꓱꓹ ꓚꓵꓺ_ ꓟ ꓔꓯ ꓬꓲ ꓘꓳ ꓣꓴ ꓟꓶ ꓡꓰ_ ꓡꓳ (ꓖꓪ 119ꓽ130)꓿
	ꓬꓲ ꓠꓬ ꓓ-ꓠꓲ-ꓡꓰ ꓕꓳ ꓶ_ ꓐꓰ ꓟꓳ ꓖꓶ ꓓꓴ ꓕꓳ ꓶ ꓔꓯ ꓕꓲ ꓠꓲꓹ ꓟ ꓡꓱꓸꓼ ꓢꓳꓺ ꓣꓴ ꓗꓷ ꓕꓯ꓾ ꓟꓷ ꓠꓷ ꓝ ꓘꓶ ꓗꓪ ꓐꓳ ꓔ ꓟ ꓔꓯꓺ ꓐꓬꓱꓽ ꓔꓯ ꓠꓬ ꓙ ꓜꓲꓼ ꓡꓰ ꓓ_ ꓡꓳ꓾ ꓐꓯ_ ꓟ ꓔꓯ ꓬꓲ ꓢꓷ ꓡꓰ_ ꓡꓳ꓿ ꓟꓷ ꓠꓷ ꓝ ꓘꓶ ꓗꓪ ꓐꓳ ꓔ ꓟ ꓔꓯꓺ ꓐꓬꓱꓽ ꓐꓰ ꓔꓯꓺ ꓥꓳꓽ ꓐꓱ ꓶ ꓬꓲ ꓒꓶꓻ ꓘꓶꓽ ꓔꓯ ꓠꓬ꓾ ꓛꓳꓻ ꓩꓴ ꓡ_ ꓟ ꓟꓸ ꓟꓲ ꓝꓲ ꓗꓪ ꓥ_ ꓟꓲ꓾ ꓠꓱꓸ ꓐꓯ ꓟꓸ ꓟꓲ ꓝꓲ ꓗꓪ ꓥ_ ꓟꓲ꓾ ꓧꓪꓺ ꓟꓶ ꓓ_ ꓠꓬꓲ꓾ ꓟꓷ ꓠꓷ ꓝ ꓘꓶꓽ ꓬꓲ ꓟꓸ ꓟꓲ ꓔꓯ ꓙ ꓜꓲꓼ ꓡꓰ ꓓ_ ꓡꓳ꓾ ꓐꓯ_ ꓟ ꓔꓯ ꓬꓲ ꓢꓷ ꓡꓰ_ ꓡꓳ꓿ ꓬꓲ ꓢꓯꓼ ꓕꓵꓼ_ ꓟ ꓗꓪ ꓐꓰ꓾ ꓬꓲ ꓠꓬ ꓬꓲꓸ ꓕꓳꓸ (ꓬꓲꓸ ꓕꓱꓺ) ꓮꓽ ꓟꓬꓹ ꓞꓷꓹ ꓞꓹ_ ꓟ ꓧꓳꓻ ꓫꓱ ꓚꓺ_ ꓡꓰ ꓐꓰ ꓗꓹ ꓟ ꓔꓱꓹ ꓚꓵꓺ_ ꓟ ꓟꓸ ꓟꓲ ꓔꓯ ꓝꓸ ꓡꓰ ꓝꓲ ꓐ ꓡ_ ꓡꓳ꓿ ꓬꓳꓹ ꓚꓲꓽ_ ꓟ ꓟꓷ ꓠꓷ ꓝ ꓘꓶꓽ ꓬꓲ ꓟꓸ ꓟꓲ ꓔꓯ ꓕꓲ ꓕꓳꓼ ꓗ ꓠꓯ ꓕꓲ ꓕꓳꓼ ꓚꓵꓸ ꓚꓺ ꓓꓰꓺ ꓡꓰ ꓐ ꓡ_ ꓡꓳ꓿ ꓟꓴ ꓗꓪ ꓝꓲ ꓓꓴ ꓐꓴ ꓠꓬ ꓟꓴ ꓗꓪ ꓕꓯ ꓢꓲ ꓗꓪ ꓐꓰ ꓬꓲ ꓔꓯ ꓚꓱꓹ ꓟꓳꓸ ꓖꓶ ꓔꓬ_ ꓡꓳ꓿
	ꓟꓲ ꓠꓯ ꓕꓱ ꓟ ꓟꓽ ꓐꓬ ꓡꓰ ꓕꓯ_ ꓡꓰ ꓙꓳꓻ ꓢꓻ ꓗꓹ ꓛꓲ_ ꓟ ꓕꓲꓽ ꓔꓴ ꓘꓳꓼ ꓙꓳ_ ꓥꓳ꓾ ꓐꓯ_ ꓟ ꓙꓵꓻ ꓚꓱꓹ ꓠꓬ꓾ ꓦꓬ ꓠꓬꓲ ꓖꓳ ꓟ ꓗꓪ ꓮꓽ ꓘꓶꓸ ꓟꓬꓱꓺ ꓓꓳꓽ ꓙꓳ ꓔꓬ_ ꓡꓳ꓿ ꓖꓳ ꓡꓱ ꓥ_ ꓟꓲ ꓙꓵ ꓚꓱꓹ ꓕꓱ ꓟ ꓔꓯ ꓢꓲ ꓫꓬ ꓕꓳ ꓶ ꓡꓰ ꓟꓽ ꓔꓳꓹ ꓙ ꓟ ꓔꓯ ꓟꓲ-ꓡ ꓢꓷ ꓡꓰ_ ꓡꓳ꓿ ꓙꓳꓻ ꓢꓻ_ ꓟ ꓕꓲꓽ ꓔꓴ ꓘꓳꓼ ꓠꓬ ꓢꓲꓺ ꓒ ꓬꓰ-ꓢꓴ ꓟꓽ ꓬꓲꓼ ꓡ ꓧꓶꓸ ꓕꓯ ꓗꓪ ꓥ ꓡꓳ꓾ ꓐꓰ ꓙꓵꓻ_ ꓟ ꓙꓵꓻ ꓚꓱꓹ ꓡꓰ ꓫꓪꓺ_ ꓐꓰ ꓫꓱꓸ ꓢꓶꓽ ꓔꓯ ꓕꓲ ꓞꓲꓼ ꓕꓲ ꓑ ꓗꓪ ꓛꓲ ꓕꓲ ꓡꓰꓹꓼ ꓙꓳ ꓔꓬ ꓝꓲ_ ꓡꓳ꓿ ꓞꓳ ꓥꓶꓺ_ ꓐꓰ ꓞꓳ ꓗꓶꓸ ꓐꓴ ꓔꓯ ꓠꓬ꓾ ꓬꓲ ꓪ ꓥꓶꓺ_ ꓟ ꓟꓬꓱꓽ_ ꓐꓰ ꓗꓶꓸ_ ꓟ ꓟꓬꓱꓽ ꓗꓪ ꓮꓽ ꓤ ꓤ ꓪꓴꓽ ꓡ ꓝꓲ꓾ ꓐꓰ꓾ ꓙꓲ-ꓢꓴ_ ꓐꓰ ꓝꓲ ꓓꓴ ꓐꓴ ꓡꓰ ꓟꓸ ꓖꓶ_ ꓟ ꓟꓸ ꓘꓶꓽ_ ꓐꓰ ꓥ_ ꓟꓲ ꓒꓳꓹ ꓡꓯꓼ ꓘꓳ ꓞꓹ_ ꓡꓳ꓿ ꓟ 13ꓽ30ꓹ 38-41ꓼ 2 ꓕꓲ 3ꓽ13ꓹ 1ꓼ 2 ꓕꓰ 2ꓽ8꓿

ꓙꓲ-ꓢꓴ ꓬꓲ ꓚꓲ ꓛꓬ ꓬꓯꓼ ꓡ_ ꓥꓳ

	ꓟꓲ ꓠꓯ ꓞꓳ ꓤ ꓮ ꓙꓵ ꓡꓱꓸꓼ ꓓꓵ ꓙ ꓒꓳꓹ ꓬꓲꓼ ꓡ_ ꓥꓳ꓾ ꓐꓯ_ ꓟ_ ꓐꓰ ꓙꓲ-ꓢꓴ ꓠꓬ ꓬꓲ ꓦꓻ ꓗꓪ ꓐꓰ ꓟꓲ ꓠꓯ ꓔꓯ ꓙꓵꓽ_ ꓥꓳ꓾ ꓐꓯ_ ꓟ ꓟꓸ ꓟꓲ ꓔꓯ ꓝꓲ ꓓꓴ ꓐꓴ ꓟꓽ ꓘꓳ ꓣꓴ꓿ ꓙꓲ-ꓢꓴ ꓢꓲꓺ ꓤ ꓐꓴ ꓥ_ ꓟꓲ ꓟꓸ ꓟꓲ ꓖꓳ ꓟ ꓔꓯ ꓦꓬꓻ ꓘꓳꓼ (18) ꓬꓲ ꓪꓴꓸ ꓕꓲ ꓕꓳꓸ ꓗꓪ ꓛꓲ ꓟꓽ ꓘꓳ ꓣꓴ ꓢꓰꓽ꓿ ꓙꓲ-ꓢꓴ ꓬꓲꓼ ꓡ_ ꓟ ꓦꓬ ꓠꓬꓲ ꓠꓬ ꓶꓽ ꓤ ꓓꓹ ꓞꓹ_ ꓢꓰꓽ ꓡꓳ꓾ ꓐꓰ ꓟꓸ ꓖꓶ ꓔꓬ ꓟ ꓑꓶ ꓓꓴ꓾ ꓙꓲ-ꓢꓴ ꓬꓲꓼ ꓡ_ ꓟ ꓬꓲ ꓢꓷ ꓡꓰ ꓓꓴ ꓔꓯ ꓥ_ ꓟꓲ ꓬꓳꓹ ꓚꓲꓽ_ ꓟ ꓟꓽ ꓚꓬꓹ ꓔꓬꓳ꓿ ꓟꓸ ꓘꓶꓽ ꓖꓳ ꓟ ꓑꓶ ꓓꓴ ꓞꓳ ꓤ ꓮꓽ ꓟꓬꓹ ꓠꓬ ꓙꓲ-ꓢꓴ ꓔꓯ ꓜꓲꓻ ꓡꓯ ꓘꓳ ꓠꓹ ꓟ ꓐꓱ ꓶ ꓙ ꓖꓶ_ ꓟ ꓗꓪ ꓢꓯꓼ ꓐꓽ ꓡꓰꓳ꓿
	ꓙꓲ-ꓢꓴ ꓬꓲ ꓚꓲ ꓛꓬ (ꓬꓲ ꓦꓻ ꓗꓪ ꓐꓰ ꓟꓽ ꓥ) ꓚꓵꓺ ꓚꓵꓺ ꓬꓯꓼ ꓡ_ ꓥꓳ꓾ ꓐꓰ ꓢꓲ ꓫꓬ ꓕꓳ ꓶ ꓗꓪ ꓟꓸ ꓖꓶ ꓔ ꓟ ꓔꓯ ꓟꓲ-ꓡ ꓡꓳꓸ ꓟꓳ ꓡꓰ_ ꓡꓳ꓿ “ꓮ ꓡꓲꓳ ꓐꓯ ꓠꓬ ꓢꓲꓺ ꓒ ꓬꓲ ꓚꓲ ꓛꓬ ꓠꓬ ꓘꓴꓻ ꓢꓲ ꓕꓵꓼ ꓪ ꓖꓶ ꓠꓬꓲ꓾ ꓟꓴ ꓗꓪ ꓝꓲ ꓓꓴ ꓓꓽ ꓟ ꓘꓴ ꓠꓬꓲ꓾ ꓪꓴ-ꓢ ꓬꓲ ꓐꓽ ꓡ ꓟꓶ ꓠꓬꓲ꓾ ꓟꓴ ꓗꓪ ꓗꓪ ꓐꓰ ꓬꓯꓼ ꓡ_ ꓥꓳ꓿” “ꓡ ꓞꓳ ꓮ ꓐꓲ ꓠꓬ꓾ ꓢꓯꓼ ꓙꓳ ꓪ ꓠꓬꓲ_ ꓟ_ ꓐꓰ ꓟꓬꓱꓺ ꓓꓳꓽ ꓓꓽ ꓟ_ ꓐꓰ꓾ ꓟꓴ ꓗꓪ ꓗꓪ ꓟ ꓟꓴ ꓗꓴꓸ ꓜꓶꓽ ꓢꓲ ꓬꓯꓼ ꓡꓰ_ ꓟ ꓔꓯ ꓬꓲ ꓪ ꓟꓳꓻ_ ꓥꓳ꓿” “ꓡ ꓞꓳ ꓮ ꓐꓲ ꓡ_ ꓟ ꓠꓬ꓾ ꓟꓲꓽ ꓐꓬꓱꓼ ꓤꓰꓽ_ ꓟ꓾ ꓐꓶ ꓓꓳ ꓘꓶꓽ ꓗꓪ ꓓꓳ ꓡ ꓢꓲ꓾ ꓐꓶ ꓓꓵꓽ ꓘꓶꓽ ꓗꓪ ꓛꓲ ꓡꓳꓸ ꓟꓳ_ ꓟ_ ꓡꓰ ꓐꓰ ꓗ_ ꓡꓳ꓿” “ꓡ ꓞꓳ ꓮ ꓐꓲ ꓠꓬ ꓐꓬꓱꓼ ꓡꓱꓼ ꓡꓱꓼ_ ꓐꓰ ꓡ ꓢꓲ꓾ ꓟꓴ ꓗꓪ ꓝꓲ ꓓꓴ ꓮ ꓙꓵ ꓬꓲ_ ꓐꓰ ꓬꓯꓼ ꓡ_ ꓕꓯ꓾ ꓬꓲ ꓠꓬ ꓬꓲ ꓐꓬꓱꓼ ꓡꓱꓼ ꓡꓱꓼ ꓟ ꓙꓵꓽ ꓠꓬꓲꓸ ꓕꓲꓺ ꓗꓪ ꓠꓬꓲꓸ ꓠꓸ ꓢꓲ꓾ ꓟꓵ ꓗꓳꓹ ꓓꓵ ꓓꓵ ꓟ ꓞꓳ ꓫꓵꓽ ꓮ ꓙꓵꓽ ꓔꓯ ꓬꓲ ꓟꓲ ꓙꓬ ꓗꓪ ꓘꓴ ꓜꓲꓼ ꓔ_ ꓥꓳ꓿” 1 ꓕꓰ 4ꓽ16-17ꓼ ꓟ 24ꓽ30ꓹ 27ꓼ 25ꓽ31ꓼ 24ꓽ31꓿
	ꓢꓲꓺ ꓒ ꓬꓲꓼ ꓡ_ ꓕꓯ ꓫꓵꓻ ꓘꓷꓽ ꓡꓰ ꓟ ꓙꓲ ꓫꓬ ꓢꓴ ꓐꓴ ꓠꓬ ꓢꓯꓸ ꓬꓲꓼ ꓡ ꓢꓲ꓾ ꓢꓯꓸ ꓔꓬ ꓟ ꓙꓲ ꓫꓬ ꓢꓴ ꓐꓴ ꓠꓬ ꓧꓪꓽ ꓖꓳ ꓓꓱ ꓑꓶꓸ ꓡꓰ_ ꓥꓳ꓿ “ꓠꓬꓲ ꓠ꓾ ꓠꓴ ꓪ ꓔꓯ ꓚꓵꓺ ꓘꓶꓽ ꓕꓱ ꓕꓲ ꓫꓵꓽ ꓐꓯ ꓖꓶ_ ꓠꓬꓲ꓿ ꓣꓳ ꓮ ꓙꓵꓽ ꓠꓽ ꓬꓲꓼ ꓟꓶ ꓡꓰ_ ꓥꓳ ꓟꓽ ꓥ꓿ ꓖꓳ ꓡꓱ ꓥ_ ꓟꓲ ꓐ ꓡ ꓡꓳꓹ ꓬꓰ ꓕꓲ ꓧꓪꓹ ꓟ ꓟꓶꓻ_ ꓕꓯ꓾ ꓣꓳ ꓮ ꓙꓵꓽ ꓞꓼ꓾ ꓕꓲ ꓟꓬ ꓞꓲꓹ_ ꓗꓪ ꓑꓶꓸ ꓡꓰ_ ꓥꓳ꓿ ꓮ ꓡꓲꓳ ꓐꓯ ꓠꓬ ꓐ ꓡ ꓟꓶ ꓢꓲ꓾ ꓫꓵꓻ ꓢꓴ ꓔꓯ ꓠꓬ ꓢꓯꓸ ꓬꓲꓼ ꓡ ꓝꓲ ꓢꓲ ꓠꓬꓲ꓾ ꓛꓵꓽ ꓡꓰ ꓟꓽ ꓗꓴꓸ ꓟ ꓒꓬꓱꓼ ꓡ ꓢꓲ꓾ ꓣꓳ ꓔꓯ ꓑꓶꓸ ꓡꓰ ꓝꓲ_ ꓥꓳ꓿ ꓮ ꓡꓲꓳ ꓐꓯ ꓠꓬ ꓚꓵꓽ ꓡꓰ ꓓ_ ꓟ ꓕꓱ ꓟ ꓠꓬ꓾ ꓛꓵꓽ ꓡꓰ ꓟꓽ ꓓ ꓟ ꓖꓪꓽ ꓠ ꓗꓹ ꓢꓲ꓾ ꓫꓵꓻ ꓗꓴꓸ_ ꓟ ꓕꓱ ꓟ ꓠꓬ꓾ ꓫꓵꓻ ꓟꓽ ꓗꓴꓸ ꓟ ꓖꓪꓽ ꓠ ꓗ_ ꓥꓳ꓿“ “ꓖꓳ ꓡꓱ ꓠꓬ ꓙꓲ-ꓢꓴ ꓠꓯꓸꓼ ꓗꓪ ꓫꓵꓻ ꓢꓴ ꓧꓶꓸ ꓕꓯ ꓢꓯꓸ ꓬꓲꓼ ꓡ_ ꓥꓳ꓿ ꓗꓸ ꓠꓯ ꓔꓲꓹ ꓬꓰ ꓢꓲ ꓢꓯꓸ ꓔꓬ ꓢꓴ ꓣꓳ ꓔꓯ ꓠꓬ꓾ ꓬꓲ ꓪ_ ꓐꓰ ꓕꓲ ꓛꓳꓻ_ ꓟꓵꓽ ꓪꓴꓽ ꓗꓪ ꓢꓲꓺ ꓒ_ ꓐꓰ ꓙꓵꓻ ꓡꓯ ꓘꓳ ꓠꓹ ꓟ꓾ ꓟꓴ ꓗꓴꓸ ꓗꓪ ꓛꓵꓽ ꓓꓯ ꓙꓰ_ ꓥꓳ꓿” 1 ꓡꓱ 15ꓽ51-53ꓼ 1 ꓕꓰ 4ꓽ16-17꓿
	ꓮ ꓟꓶ ꓞꓳ ꓤ ꓐꓴ ꓠꓬ ꓫꓵꓻ ꓠ ꓗꓹ ꓢꓴ ꓐꓴ ꓥ ꓡꓳ꓿ ꓛꓵꓽ ꓡꓰ ꓗꓴꓸ_ ꓡꓳ꓿ ꓖꓳ ꓡꓱ ꓥ_ ꓟꓲ ꓪꓴ-ꓢ ꓬꓲ ꓗꓴꓷꓼ ꓗꓪ ꓠꓬ ꓛꓵꓽ ꓡꓰ_ ꓟ ꓟꓽ ꓙꓳ꓿ ꓖꓳ ꓟ ꓑꓶ ꓓꓴ ꓞꓳ ꓤ ꓠꓬ ꓮ ꓟꓶ ꓙꓳ ꓞꓹ ꓟ ꓧꓪꓽ ꓖꓳ ꓓꓱꓽ ꓡꓰ ꓪꓴ-ꓢ ꓗꓴꓷꓼ ꓗꓪ ꓓꓵꓽ ꓡꓰ ꓟꓽ ꓐ ꓡ꓿ ꓙꓲ-ꓢꓴ ꓬꓲꓼ ꓡ_ ꓕꓯ ꓟꓲ ꓠꓯ ꓞꓳ ꓤ ꓐꓴ ꓔꓯ ꓫꓵꓻ ꓟꓽ ꓗꓴꓸ ꓟ ꓖꓳ ꓓꓱꓽ ꓖꓶ ꓡ ꓢꓲ꓾ ꓦꓬ ꓠꓬꓲ ꓖꓳ ꓟ ꓗꓪ ꓐꓰ ꓪꓴꓸ ꓔꓴ ꓢꓲ ꓬꓲ ꓪ ꓡꓰ ꓙꓵꓽ ꓠ ꓗꓹ ꓟ ꓟꓵꓽ ꓗꓪ ꓪꓴ-ꓢ ꓡꓰ ꓬꓲ ꓪ ꓔꓯ ꓘꓴ_ ꓥꓳ꓿

ꓢꓲ ꓫꓬ ꓕꓳ ꓶ_ ꓐꓰ ꓟꓲ ꓙꓬꓼ ꓗꓸ ꓠꓯꓸ ꓟ ꓫꓵꓽ ꓪꓴ

	ꓕꓲ ꓟꓲ ꓠꓯ ꓡꓱꓸꓼ ꓔꓯ ꓢꓲꓺ ꓡꓲ_ ꓐꓰ ꓙꓵꓽ_ ꓟ ꓪꓴ-ꓢ ꓗꓴꓷꓼ ꓔꓶꓺ ꓡ ꓠꓹ ꓟ ꓠꓬ꓾ ꓙꓲ-ꓢꓴ ꓬꓲꓼ ꓡ ꓗ ꓠꓯ ꓢꓲ ꓒꓬꓱꓼ ꓡ ꓠ ꓗꓹ ꓟ ꓙ ꓖꓴ꓾ ꓢꓲ ꓫꓬ ꓕꓳ ꓶ ꓡꓰ ꓟꓲ-ꓡ ꓔꓯ ꓢꓷ ꓔꓲꓺ ꓢꓲꓽ ꓡꓰ ꓝꓲ_ ꓡꓳ꓿ ꓖꓳ ꓟ_ ꓡꓰ ꓟꓽ ꓞꓲ ꓟꓲ ꓠꓯ ꓗꓪ ꓒꓬꓱꓼ ꓗꓷ ꓟ_ ꓐꓰ ꓒꓬꓱꓼ ꓞꓹ ꓔꓬ ꓟ ꓫꓵꓽ ꓪꓴ ꓠꓬ꓾ ꓟꓷ ꓠꓷ ꓝ ꓘꓶꓽ ꓗꓪ ꓐꓳ ꓔ ꓟ_ ꓐꓰ ꓧꓳꓹ_ ꓡꓳ꓿ ꓖꓳ ꓟ ꓑꓶ ꓓꓴ ꓟꓲ ꓠꓯ ꓐꓱ ꓶ ꓝꓰꓹ ꓖꓶ ꓔ ꓟ ꓦꓬ ꓠꓬꓲ ꓠꓬ ꓮ ꓟꓶ ꓠꓲꓹ ꓞ ꓖꓴꓻ ꓡꓰ ꓔꓬ ꓟ ꓔꓯ ꓟꓲ-ꓡ ꓚꓬꓹ ꓪ ꓡꓰ_ ꓡꓳ꓿
	“ꓥꓪ ꓠꓲꓹ ꓟ ꓗꓪ ꓮ ꓕꓯ_ ꓟꓲ ꓓꓵ ꓙ ꓔꓬ ꓟ ꓗꓸ ꓚꓵꓺ ꓕꓲ ꓟ ꓠꓬ꓾ ꓢꓲ ꓫꓬ ꓕꓳ ꓶ ꓗꓪ ꓐꓳ ꓔ ꓟ ꓦꓬ ꓠꓬꓲ ꓬꓲꓸ ꓝꓲꓸ ꓬꓲꓸ ꓡꓶꓸ ꓐꓴ ꓥ ꓡꓳ꓿ ꓢꓲ ꓫꓬ ꓕꓳ ꓶ ꓗꓪ ꓟꓷ ꓠꓷ ꓝ ꓔ ꓢꓲ꓾ ꓗꓳꓸ ꓗꓷ ꓟ ꓦꓬ ꓠꓬꓲ ꓗꓪ ꓐꓲꓺ ꓡꓰ ꓟ ꓫꓵꓽ ꓪꓴ ꓮꓽ ꓟꓬꓹ ꓔꓯ ꓡꓳꓸ ꓟꓳ_ ꓡꓳ꓾” ꓐꓰ꓾ ꓟꓲ-ꓡ ꓡꓰ ꓐꓯ_ ꓡꓳ꓿
	ꓙꓲ-ꓢꓴ ꓬꓲꓼ ꓡ_ ꓟ ꓦꓬ ꓠꓬꓲ ꓗꓪ ꓛꓲ ꓟ ꓦꓬ ꓠꓬꓲ ꓬꓲꓸ ꓡꓶꓸ ꓐꓴ ꓔꓯ ꓟꓲ-ꓡ ꓡꓳꓸ ꓟꓳ ꓗꓷ ꓕꓯ꓾ ꓦꓬ ꓠꓬꓲ ꓬꓲꓸ ꓡꓶꓸ ꓖꓳ ꓟ ꓔꓯ ꓟꓳꓸ ꓬꓲ ꓡꓰ꓾ “ꓝꓰꓹ ꓔ ꓟ ꓝꓲꓸ ꓟꓽ ꓛꓲ ꓡ ꓢꓰꓽ ꓕꓯ ꓟ ꓦꓬ ꓠꓬꓲ꓾” ꓐꓰ ꓘꓴꓻ_ ꓡꓳ꓿ “ꓬꓲ ꓡꓰ ꓟꓳꓸ ꓖꓶ ꓓꓳ ꓡ_ ꓡꓳ ꓫꓵꓽ ꓠꓽ꓾ ꓙꓵꓽ ꓗ ꓐꓯ ꓘꓶ ꓕꓱ ꓟ ꓮ ꓙꓵꓽ ꓠꓬ ꓣꓳ ꓛꓳ ꓢꓲ ꓬꓰ ꓓꓳ ꓡ ꓠꓹ ꓟ꓾ ꓕꓲ ꓞꓲꓼ ꓕꓲ ꓑ ꓗꓪ ꓛꓲ ꓣꓳ_ ꓐꓰ ꓣꓳ ꓞꓲꓼ ꓤ ꓡꓯꓹ ꓤ ꓐꓴ ꓔꓯ ꓟ ꓥ ꓡꓳ꓿” “ꓢꓲꓺ ꓒ ꓬꓰ-ꓧꓳ-ꓧꓪ ꓡꓰ ꓬꓲ ꓚꓳ ꓑ ꓟꓷ ꓠꓷ ꓝ ꓢꓴ ꓔꓯ ꓬꓲ ꓚꓵꓺ ꓘꓶꓽ ꓟꓽ ꓟꓳꓸ ꓖꓶ ꓐꓭ ꓠꓬ꓾ ꓬꓲ ꓠꓽ ꓮ ꓫꓵ_ ꓟ ꓟꓽ ꓬꓰ ꓫꓵ ꓥ ꓐꓷ꓿” ꓙꓵ 29ꓽ29ꓼ ꓮ 3ꓽ7꓿ ꓢꓲ ꓫꓬ ꓕꓳ ꓶ ꓔꓯ ꓧꓪꓺ ꓠꓬꓲ ꓟꓰꓹ ꓠꓬꓲ ꓔꓬ ꓢꓴ ꓐꓴ ꓠꓬ꓾ ꓢꓲ ꓫꓬ ꓕꓳ ꓶ ꓗꓪ ꓔꓲꓺ ꓢꓲꓽ ꓢꓲꓽ_ ꓐꓰ ꓟꓸ ꓖꓶ ꓔ ꓟ꓾ ꓞꓳ ꓤ ꓚꓺ ꓟꓲ ꓗꓪ ꓒꓬꓱꓼ ꓡ ꓠ ꓗꓹ ꓟ ꓫꓵꓽ ꓪꓴ ꓔꓯ ꓚꓵꓺ ꓚꓵꓺ ꓡꓳꓸ ꓟꓳ ꓪ_ ꓥꓳ꓾ ꓐꓰ ꓦ ꓡꓱ ꓐꓳ ꓛꓵ_ ꓡꓳ꓿
	“ꓢꓲ ꓫꓬ ꓕꓳ ꓶ ꓔꓯ ꓠꓬ ꓪꓴ-ꓢ ꓡꓰ ꓚꓱꓹ ꓟꓳꓸ ꓖꓶ_ ꓟ ꓠꓯꓸꓼ ꓗꓪ ꓐꓳ ꓔ ꓟ꓾ ꓢꓲ ꓫꓬ ꓕꓳ ꓶ ꓔꓯ ꓠꓬ ꓢꓲ-ꓫꓬ-ꓟ-ꓦ ꓥꓸ ꓟꓳꓸ ꓖꓶ_ ꓟ ꓔꓯ ꓘꓳ ꓣꓴ ꓟꓶ ꓢꓴ ꓢꓲ ꓫꓬ ꓢꓴ ꓐꓴ ꓡꓰ ꓐꓳ ꓔ_ ꓟ꓾ ꓣꓳ ꓢꓳꓺ ꓣꓴ ꓠꓹ ꓟ ꓐꓱ ꓶ ꓐꓳ ꓔ ꓟ ꓥ ꓟ_ ꓐꓰ꓾ ꓝꓮꓲ ꓢꓲ ꓫꓬ ꓕꓳ ꓶ ꓗꓪ ꓟ ꓜꓽ ꓘꓴ ꓠꓲꓹ_ ꓐꓰ ꓠꓲꓹ ꓗꓴꓺ ꓓꓴ ꓔꓯ ꓣꓱꓽ ꓢꓲ ꓣꓳ ꓐꓴ ꓥꓳꓺ ꓡꓳꓸ ꓓꓴ ꓧꓪꓺ ꓟꓶ ꓓ_ ꓟ ꓕꓱ ꓟꓬ ꓫꓵꓽ ꓔꓯ ꓥ ꓙ ꓜꓲꓼ ꓡꓰꓳ꓾” ꓐꓰ꓾ ꓟꓲ-ꓡ ꓡꓰ ꓐꓯ_ ꓡꓳ꓿
	ꓙꓲ-ꓢꓴ ꓬꓲꓼ ꓡ_ ꓟ_ ꓐꓰ ꓗꓴꓸ ꓙꓲ ꓙꓳ ꓢꓲ ꓐꓳ ꓔ ꓟ ꓟꓸ ꓟꓲ ꓗꓳ ꓡꓳ ꓗꓪ ꓓ-ꓠꓲ-ꓡꓰ 8ꓽ14 ꓠꓬ ꓔꓲꓺ ꓢꓲꓽ ꓓꓰꓺ ꓡꓰ_ ꓟ ꓥ ꓡꓳ꓿ “ꓟꓰ ꓝꓲ ꓠꓯꓼ ꓝꓲ ꓠꓬꓲꓽ ꓔꓴ ꓢ ꓦꓬ ꓧꓪꓹ ꓗꓪ ꓛꓲ ꓥ ꓡꓳ꓿ ꓖꓳ ꓕꓯ ꓢꓲ ꓫꓬ ꓦꓲ ꓔꓯ ꓢꓲ ꓫꓬ ꓡꓰ ꓝꓲ_ ꓥꓳ꓾ ꓐꓯ_ ꓡꓳ꓿” ꓢꓲ ꓫꓬ ꓕꓳ ꓶ ꓔꓯ ꓢꓲ ꓫꓬ ꓕꓳ ꓶ ꓗꓪ ꓐꓰ ꓒꓶꓻ_ ꓕꓯ꓾ ꓕꓲꓽ ꓠꓬꓲ ꓟ ꓠꓬ ꓕꓲ ꓘꓳꓼ ꓔꓯ ꓐꓯ_ ꓡꓳ꓾ ꓐꓰ꓾ ꓟꓲ-ꓡ ꓢꓷ ꓡꓰ_ ꓡꓳ꓿ ꓠꓬꓲꓽ ꓔꓴꓺ ꓢ ꓦꓬꓻ ꓠꓬꓲ꓾ ꓥ ꓠꓬ ꓠꓬꓲꓽ ꓔꓴ ꓢ ꓦꓬꓻ ꓘꓳꓼ ꓠꓬ꓾ ꓬꓴ-ꓔ ꓡ ꓞꓳ ꓦꓬ ꓠꓬꓲ ꓔꓯ ꓘꓳꓻ ꓙꓰ_ ꓠꓬꓲ꓾ ꓢꓲ ꓫꓬ ꓖꓴ ꓖꓳ ꓟ ꓠꓬ ꓬꓴ-ꓔ ꓦꓬ ꓠꓬꓲ ꓗꓪ ꓟ ꓢꓲ ꓫꓬ ꓖꓴꓻ ꓟꓽ ꓥ꓾ ꓐꓯ_ ꓟ ꓔꓯ ꓟꓲ-ꓡ ꓡꓳꓸ ꓟꓳ_ ꓡꓳ꓿ ꓟ 25ꓽ31-34ꓼ 1 ꓡꓱ 15ꓽ50ꓼ ꓪꓴ 6ꓽ3ꓼ 7ꓽ4ꓼ 40ꓽ12-20ꓼ 41ꓽ28-54ꓼ 15ꓽ13ꓼ ꓵ 14ꓽ34ꓼ 1 ꓪ 17ꓽ1ꓼ ꓡꓴ 4ꓽ25ꓼ ꓬꓰ 25ꓽ11ꓼ ꓓ 4ꓽ13-16ꓼ 9ꓽ25-27꓿ 

ꓟꓷ ꓠꓷ ꓝ ꓘꓶꓽ ꓗꓪ ꓟ ꓦꓬ ꓠꓬꓲ ꓬꓲꓸ ꓡꓶꓸ ꓔꓯ ꓟꓰꓹ ꓓꓳ ꓡ_ ꓟ

	ꓕꓱ ꓕꓲ ꓕꓳꓼ ꓠꓬ ꓮꓽ ꓘꓶꓸ ꓬꓳꓹ ꓚꓲꓽ_ ꓟ_ ꓡꓰ ꓐꓰ ꓗꓹ ꓠꓬꓲ꓾ ꓟꓲ-ꓡ ꓠꓬ ꓟꓷ ꓠꓷ ꓝ ꓘꓶꓽ ꓔꓯ ꓕꓲ ꓠꓬꓲ ꓡꓰ ꓕꓲ ꓠꓬꓲ ꓧꓪꓺ ꓟꓰꓹ ꓠꓬꓲ_ ꓡꓳ꓿ 2300 ꓘꓳꓼ ꓬꓲꓸ ꓚꓰꓺ ꓔꓯ ꓓ-ꓠꓲ-ꓡꓰ (8) ꓕꓱꓺ ꓗꓪ ꓬꓲꓸ ꓡꓳꓸ ꓟꓽ ꓟꓳ꓿ ꓦ ꓐꓬꓱꓽ ꓒꓶꓻ ꓟꓸ ꓖꓶ ꓢꓴ ꓟꓴ ꓗꓪ ꓝꓲ ꓓꓴ ꓚꓬ-ꓑꓷ-ꓡꓰꓼ ꓥ_ ꓟꓲ ꓕꓲ ꓐꓱꓻ ꓤ ꓔꓯ_ ꓡꓰꓽ ꓒꓶꓻ ꓖꓶ ꓔ_ ꓡꓳ꓿ ꓘꓴ ꓜꓲ ꓞꓳ ꓔꓯ ꓢꓲ ꓗꓪ ꓬꓯꓼ ꓡ ꓠ ꓗꓹ ꓟ ꓫꓸ ꓘꓶꓻ ꓓꓴ ꓔꓯ ꓟꓳꓸ ꓖꓶ ꓡ_ ꓕꓯ꓾ ꓓ-ꓠꓲ-ꓡꓰ ꓠꓬ ꓔꓳꓹ ꓞꓹ ꓟꓽ ꓘꓴꓳ꓿ ꓓ-ꓠꓲ-ꓡꓰ ꓠꓬ ꓧꓪꓸ ꓟꓽ ꓛꓲ ꓗꓷ ꓡꓰ ꓢꓲ꓾ ꓮ ꓟꓬꓹ ꓠꓬꓲ ꓠꓻ ꓡꓰ_ ꓡꓳ꓿ “ꓥꓪ ꓠꓬ ꓦ ꓐꓬꓱꓽ ꓕꓱ ꓟ ꓑꓶ ꓓꓴ ꓓꓵꓽ ꓙ ꓟꓶ ꓢꓲ꓾ ꓦ ꓐꓬꓱꓽ ꓖꓳ ꓟ ꓔꓯ ꓟꓽ ꓙ ꓜꓲꓼ꓿” ꓓ 8ꓽ27꓿
	ꓖꓳ ꓡꓱ ꓥ_ ꓟꓲ ꓬꓰ-ꓧꓳ-ꓧꓪ ꓪꓴ-ꓢ ꓡꓰ꓾ “ꓚꓬ-ꓑꓷ-ꓡꓰꓼꓳ꓾ ꓞꓳ ꓤ ꓮꓸ ꓕꓱ ꓕꓲ ꓣꓳ ꓔꓯ ꓦ ꓐꓬꓱꓽ ꓕꓱ ꓟ ꓙ ꓜꓲꓼ ꓡꓰ ꓝꓲ꓾” ꓐꓰ꓾ ꓐꓯ_ ꓕꓯ꓾ ꓚꓬ-ꓑꓷ-ꓡꓰꓼ ꓠꓬ ꓕꓵꓼ ꓪ ꓔꓯ ꓓꓽ ꓔꓳꓹ ꓢꓲ꓾ “ꓓ-ꓠꓲ-ꓡꓰꓳ꓾ ꓮ ꓟꓶ ꓥꓪ ꓠꓬ ꓠꓴ ꓔꓯ ꓙ ꓗꓴꓸ ꓠꓲꓹ_ ꓐꓰ ꓙ ꓜꓲꓼ ꓠꓲꓹ ꓖꓶ ꓠꓹ ꓟ ꓓꓳ ꓡ_ ꓡꓳ꓿ ꓸꓸꓸ ꓖꓳ ꓡꓱ ꓠꓬꓲ ꓠꓴ ꓠꓬ ꓕꓱ ꓕꓲ ꓫꓵꓽ ꓔꓯ ꓓꓵ ꓙ ꓠꓬꓲ ꓢꓲ꓾ ꓦ ꓐꓬꓱꓽ ꓕꓱ ꓟ ꓔꓯ ꓙ ꓜꓲꓼ ꓔ꓿”
	“ꓮ ꓘꓶꓸ ꓢꓲ ꓫꓬ ꓖꓴ ꓗꓪ ꓟꓰꓺ ꓞꓶꓻ ꓟꓰ ꓠꓹ ꓟ꓾ ꓠꓴ ꓚꓲ ꓛꓬ ꓕꓲ ꓫꓵꓽ ꓢꓴ ꓐꓱ ꓶ_ ꓐꓰ꓾ ꓠꓴ ꓢꓲ ꓫꓬ_ ꓟ ꓡꓳ ꓒꓱ ꓐꓱ ꓶ ꓠꓬ ꓫꓵꓽ ꓞꓲ ꓠꓽ ꓐꓯ ꓞꓷꓹ ꓔ_ ꓡꓳ꓿ ꓖꓳ ꓡꓱ ꓠꓬꓲ ꓠꓴ ꓠꓬ ꓙꓱ-ꓣꓴ-ꓢ-ꓡꓱ ꓔꓯ ꓬꓲ ꓫꓵꓼ ꓫꓬꓹ ꓜꓶꓻ ꓖꓶ ꓠꓹ ꓟ ꓕꓵꓼ ꓪ ꓓꓳ ꓙꓰ_ ꓗꓪ ꓐꓰ ꓟꓰꓺ ꓞꓶ ꓟꓰ ꓔ ꓟ ꓢꓲꓽ ꓒ ꓖꓳ ꓕꓲ ꓣꓳ ꓗꓪ ꓛꓲ ꓠꓬ ꓫꓵꓽ ꓠꓽ ꓗꓷ ꓡꓰ_ ꓥꓳ꓾ ꓐꓰ꓾ ꓠꓴ ꓢꓷ ꓢꓲ꓾ ꓙ ꓜꓲꓼ ꓠ ꓗ_ ꓡꓳ꓿ ꓖꓳ ꓗ ꓠꓯ ꓫ ꓙꓵꓻ_ ꓟ ꓝꓲ ꓗꓪ ꓙꓱ-ꓣꓴ-ꓢ-ꓡꓱ ꓡꓳ ꓒꓱ ꓔꓯ ꓚꓳꓸ ꓔ_ ꓟ ꓬꓲꓻ ꓐꓱ_ ꓐꓰ ꓙꓵꓺ ꓙ ꓖꓴ ꓙꓳ ꓠꓹ ꓟ ꓡꓳ ꓒꓱ ꓔꓯ ꓛꓳꓼ ꓞꓲ ꓠꓬꓲꓽ ꓠꓽ ꓠꓯꓸꓼ ꓗꓪ ꓫꓬꓹ ꓜꓶ ꓖꓶ_ ꓥꓳ꓿ ꓛꓳꓼ ꓞꓲ ꓠꓬꓲꓽ ꓠꓽ ꓗ ꓠꓯ꓾ ꓟꓰ ꓞꓶ ꓟꓰ ꓔ ꓢꓴ ꓖꓳ ꓕꓲ ꓣꓳ ꓔꓯ ꓢꓰꓼ ꓩꓴ ꓗꓷ ꓢꓲ꓾ ꓬꓲ ꓮꓸ ꓫꓵꓽ_ ꓟꓲ ꓟꓽ ꓙꓳꓻ ꓐꓰ ꓗꓷ ꓡꓰ_ ꓥꓳ꓿ ꓸꓸꓸꓖꓳ ꓡꓱ ꓢꓲ ꓬꓲ ꓡꓰ ꓕꓲ ꓠꓽ ꓐꓱ ꓶ ꓞꓳ ꓤ ꓮꓽ ꓟꓬꓹ_ ꓐꓰ ꓕꓶꓻ_ ꓟ ꓘꓶꓽ ꓫꓵꓽ ꓬꓰ_ ꓥꓳ꓿ ꓖꓳ ꓕꓲ ꓠꓽ ꓔꓱ ꓫꓵꓺ ꓗꓪ ꓢꓰꓼ ꓔꓲ ꓓꓴ_ ꓐꓰ꓾ ꓔꓲ ꓖꓶ ꓓꓴ ꓔꓯ ꓬꓲ ꓡꓰ ꓠꓽ ꓡꓰ ꓝꓲ_ ꓥꓳ꓿ ꓓ 8ꓽ16ꓼ 9ꓽ22ꓹ 23ꓹ 24-27꓿
	2300 ꓘꓳꓼ ꓗ ꓠꓯ ꓢꓲ ꓫꓬ ꓦꓲ ꓔꓯ ꓞꓲꓽ ꓫꓬ ꓡꓰ ꓝꓲ_ ꓥꓳ꓾ ꓐꓯ_ ꓟꓷ ꓠꓷ ꓝ ꓘꓶꓽ ꓔꓯ ꓓ-ꓠꓲ-ꓡꓰ ꓙ ꓜꓲꓼ ꓐ ꓡ_ ꓗꓪ ꓛꓲ ꓒꓶꓻ ꓟꓸ ꓖꓶ ꓠꓹ ꓟ꓾ ꓪꓴ-ꓢ ꓡꓰ ꓟꓴ ꓗꓪ ꓝꓲ ꓓꓴ ꓔꓯ ꓝꓲ ꓩꓴ ꓡ_ ꓡꓳ꓿ ꓟꓲ ꓗꓪ ꓝꓲ ꓓꓴ ꓡꓰ ꓐꓯ_ ꓟ ꓬꓲꓸ ꓪꓴ ꓕꓲ ꓘꓶꓽ ꓠꓬ꓾ ꓠꓴ ꓚꓲ ꓛꓬ ꓕꓲ ꓫꓵꓽ ꓢꓴ ꓐꓱ ꓶ_ ꓐꓰ꓾ ꓠꓴ ꓢꓲ ꓫꓬ_ ꓟ ꓡꓳ ꓒꓱ ꓐꓱ ꓶ ꓠꓬ ꓫꓵꓽ ꓞꓲ ꓠꓽ ꓐꓯ ꓞꓷꓹ ꓔꓸꓳ꓾ ꓐꓯ_ ꓟ ꓥ ꓡꓳ꓿ “ꓐꓯ ꓞꓷꓹ ꓔꓸꓳ꓾” ꓐꓯ_ ꓟ ꓐꓯ ꓘꓶ ꓠꓬ꓾ “ꓢꓽ ꓔ ꓡꓳ꓾” ꓐꓯ_ ꓟ ꓬꓲꓸ ꓟꓸ ꓟꓲ ꓥ ꓡꓳ꓿ (70) ꓠꓽ ꓥ ꓠꓬ (490) ꓘꓳꓼ ꓠꓬ ꓬꓴ-ꓔ ꓡ ꓞꓳ ꓐꓱ ꓶ ꓢꓽ ꓔ ꓠꓹ ꓟ ꓥ ꓡꓳ꓿ 2 ꓕꓲ 3ꓽ16ꓼ 2 ꓒꓲ 1ꓽ21ꓼ ꓣꓳ 15ꓽ4ꓼ ꓵ 14ꓽ34ꓼ ꓚꓰ 4ꓽ6ꓼ ꓓ 8ꓽ14꓿

ꓬꓲ ꓝꓲꓸ ꓕꓲꓽ ꓝꓲꓸ ꓠꓯꓸꓼ ꓗꓪ ꓪꓴꓸ ꓔꓴ ꓗꓷ ꓟ ꓦꓬ ꓠꓬꓲ ꓬꓲꓸ ꓡꓶꓸ ꓠꓬꓲꓽ ꓡꓶꓸ

	ꓖꓳ ꓡꓱ ꓥ ꓠꓬ ꓢꓽ ꓔ ꓟ ꓖꓳ (490) ꓘꓳꓼ ꓮ ꓕꓯ ꓪꓴꓸ ꓔꓴ_ ꓡ? 2300 ꓘꓳꓼ ꓠꓬ ꓓ-ꓠꓲ-ꓡꓰ (8) ꓕꓱ ꓗꓪ ꓐꓳ ꓔ ꓟ ꓕꓲꓽ ꓟ_ ꓡꓰꓽ ꓟꓽ ꓦꓬꓼ ꓠꓬꓲ ꓥ ꓟ ꓑꓶ ꓓꓴ꓾ (490) ꓘꓳꓼ ꓠꓬ (2300) ꓘꓳꓼ ꓗꓪ ꓕꓱꓹ ꓞꓹ_ ꓟ ꓦꓬ  ꓠꓬꓲ ꓥ ꓡꓳ꓿ ꓙꓱ-ꓣꓴ-ꓢ-ꓡꓱ ꓡꓳ ꓒꓱ ꓫꓬ ꓜꓶꓻ ꓠꓹ ꓟ ꓕꓵꓼ ꓪ ꓓꓳ ꓙꓰ ꓕꓲ ꓠꓬꓲ ꓗꓪ ꓐꓰ ꓪꓴꓸ ꓔꓴ ꓢꓲ꓾ ꓙꓲ-ꓢꓴ ꓠꓬꓲꓽ ꓧꓪꓹ ꓕꓲ ꓧꓪꓹ ꓬꓯꓼ ꓡ_ ꓟ ꓦꓬ ꓠꓬꓲ ꓗꓪ ꓛꓲ꓾ (2300) ꓘꓳꓼ ꓠꓬ ꓕꓲꓽ ꓧꓪꓹꓼ ꓐꓰ ꓪꓴꓸ ꓔꓴ ꓗꓷ ꓟ ꓥ ꓡꓳ꓿ ꓖꓳ ꓟ ꓑꓶ ꓓꓴ ꓕꓵꓼ ꓪ ꓓꓳ ꓙꓰ_ ꓟ ꓦꓬ ꓠꓬꓲ ꓔꓯ ꓧꓪꓺ ꓟꓶ ꓗꓷ ꓕꓯ꓾ (2300) ꓘꓳꓼ ꓪꓴꓸ ꓔꓴ_ ꓟ ꓦꓬ ꓠꓬꓲ ꓔꓯ ꓥ_ ꓟꓲ ꓧꓪꓺ ꓟꓶ ꓗꓷ ꓟ ꓥ ꓡꓳ꓿
	ꓒ-ꓫ ꓪ ꓔꓲ ꓯ-ꓕ-ꓫꓱ ꓡꓰ ꓐꓚ 457 ꓗꓪ ꓖꓶ ꓔ ꓟ ꓕꓵꓼ ꓪ ꓕꓲ ꓟ ꓔꓯ ꓱ-ꓢꓶ-ꓡ (7) ꓕꓱ ꓗꓪ ꓡꓳꓸ ꓟꓳ ꓓ_ ꓡꓳ꓿ ꓒ-ꓫ ꓪ ꓔꓲ ꓢ ꓣꓳ ꓠꓬ (2300) ꓘꓳꓼ ꓔꓯ ꓪꓴꓸ ꓔꓴ_ ꓟ ꓕꓵꓼ ꓪ ꓖꓶ ꓢꓴ_ ꓐꓰ꓾ ꓕꓵꓼ ꓪ ꓖꓳ ꓟ ꓔꓯ ꓕꓶꓻ ꓡꓰ ꓢꓲ ꓢꓴ_ ꓐꓰ ꓐꓲꓺ ꓜꓲꓼ ꓡꓰ ꓝꓲ ꓢꓴ ꓐꓴ ꓥ ꓡꓳ꓿ ꓐꓚ (457) ꓘꓳꓼ ꓔꓯ ꓕꓵꓼ ꓪ ꓓꓳ ꓙꓰ_ ꓟ ꓘꓳꓼ ꓚꓬꓹ ꓗꓷ ꓕꓯ꓾ (70) ꓠꓽ_ ꓐꓰ ꓗꓪ' ꓫꓵꓽ_ ꓟ ꓠꓱꓸ ꓐꓯ ꓟꓷ ꓠꓷ ꓝ ꓘꓶꓽ ꓔꓯ ꓜꓯꓺ ꓜꓳꓽ ꓡꓰ ꓝꓲ ꓐ ꓡ_ ꓡꓳ꓿
	“ꓙꓱ-ꓣꓴ-ꓢ-ꓡꓱ ꓡꓳ ꓒꓱ ꓫꓬꓹ ꓜꓶꓻ ꓠꓹ ꓟ ꓕꓵꓼ ꓪ ꓓꓳ ꓙꓰ_ ꓟ ꓗꓪ ꓐꓰ ꓟꓲ-ꓢ-ꓬ ꓦꓬ ꓠꓬꓲ ꓗꓪ ꓛꓲ ꓠꓬ꓾ (69) ꓠꓽ ꓟꓶ ꓫꓵ_ ꓡꓳ꓿” ꓬꓲꓸ ꓟꓸ ꓟꓲ ꓠꓬ꓾ (69) ꓠꓽ꓾ ꓥ ꓠꓬ 483 ꓘꓳꓼ ꓥ ꓡꓳ꓿ ꓯ-ꓕ-ꓫꓱ ꓕꓵꓼ ꓪ (DECREE OF ARTAXERXES) ꓔꓯ ꓠꓬ ꓐꓚ 457 ꓘꓳꓼ꓾ ꓙꓬꓺ ꓝꓲꓸ ꓗꓪ ꓕꓶꓻ ꓡꓰ ꓝꓲ ꓠꓬꓲ꓾ ꓖꓳ ꓗꓪ ꓐꓰ 483 ꓘꓳꓼ ꓔꓯ ꓵꓺ ꓬꓯꓼ ꓙꓰ ꓕꓯ꓾ ꓮꓓ 27 ꓘꓳꓼ ꓗꓪ ꓐꓲꓺ ꓡꓰ_ ꓡꓳ꓿ ꓮꓓ 27 ꓘꓳꓼ ꓗꓪ ꓙꓲ-ꓢꓴ ꓠꓬ ꓬꓳ-ꓦ ꓡꓯ ꓒꓯꓹ ꓗꓪ ꓖꓳ ꓓꓱꓽ ꓔꓲꓹ ꓢꓲ꓾ ꓢꓲ-ꓫꓬ-ꓟ-ꓦ ꓗꓪ ꓐꓰ ꓟꓰꓺ ꓞꓶ ꓟꓰ ꓪ ꓡꓰ ꓠꓬꓲ꓾ ꓟꓷ ꓠꓷ ꓝ ꓘꓶ ꓠꓬ ꓖꓳ ꓗꓪ ꓐꓲꓺ ꓡꓰ_ ꓡꓳ꓿ ꓬꓰ-ꓢꓴ ꓠꓬ ꓖꓳ ꓓꓱ ꓔꓲꓹ ꓓꓳ ꓡꓰ ꓟꓶ ꓕꓯ ꓖ-ꓡꓲ-ꓡꓲ ꓟꓵꓽ ꓗꓪ ꓙꓰ ꓢꓲ꓾ “ꓦꓬ ꓠꓬꓲ ꓐꓲꓺ ꓡꓻꓳ꓾” ꓐꓰ ꓐꓯ_ ꓡꓳ꓿ ꓖꓳ ꓡꓱ ꓢꓲ ꓟꓴ ꓗꓪ ꓗꓴꓷꓼ ꓶꓼ ꓓꓳꓽ ꓚꓺ ꓟꓸ ꓖꓶ_ ꓡꓳ꓿ ꓘꓳ 1ꓽ14-15ꓼ ꓡ 7ꓽ12-26ꓼ 6ꓽ14ꓼ ꓝꓲ 10ꓽ38ꓼ ꓡꓴ 4ꓽ18꓿

ꓟꓲ ꓠꓯ ꓔꓯ ꓚꓺ ꓖꓶ_ ꓟ ꓶꓼ ꓓꓳꓽ ꓫꓱꓹ ꓓꓳꓽ 

	“ꓖꓳ ꓡꓱ ꓢꓲ ꓬꓲ ꓡꓰ ꓕꓲ ꓠꓽ ꓐꓱ ꓶ ꓞꓳ ꓤ ꓮ ꓟꓬ_ ꓐꓰ ꓕꓶꓻ_ ꓟ ꓘꓶ ꓫꓵꓽ ꓬꓰ_ ꓥꓳ꓿” ꓬꓴ-ꓔ ꓡ ꓞꓳ ꓐꓱ ꓶ ꓐꓯ ꓞꓷꓹ ꓔ ꓟ (70) ꓠꓽ ꓡꓳꓹ ꓬꓰ ꓕꓲꓽ ꓠꓽ ꓥ ꓡꓳ꓿ ꓮꓓ (27) ꓐꓰ (34) ꓠꓬꓲꓽ ꓗꓴꓸ ꓚꓸꓼ ꓗꓪ꓾ ꓬꓰ-ꓢꓴ_ ꓐꓰ ꓬꓲ ꓛꓳ ꓒꓯꓹ ꓐꓴ ꓠꓬ ꓓꓽ ꓪꓴꓸ ꓬꓴ-ꓔ ꓡ ꓞꓳ ꓔꓯ ꓟꓸ ꓟꓲ ꓚꓺ ꓖꓶ_ ꓡꓳ꓿ “ꓠꓴ ꓪ ꓠꓬ ꓐꓶꓽ ꓞꓳ ꓔꓯ ꓕꓽ ꓙꓰ꓿ ꓢ-ꓟ-ꓡꓲ ꓡ ꓞꓳ ꓡꓳ ꓒꓱ ꓗꓪ_ ꓟꓲ ꓕꓽ ꓓꓵꓽ ꓙꓰ꓿ ꓟꓬꓽ ꓠꓬꓲ ꓠꓽ ꓬꓲ-ꓢꓷ-ꓡꓰ ꓕꓲ ꓦꓲ ꓗꓪ ꓒꓲꓼ ꓬꓰ_ ꓟ ꓮ ꓣꓳ ꓔꓯ ꓙꓰ꓾” ꓐꓰ꓾ ꓬꓰ-ꓢꓴ ꓡꓰ ꓐꓯ ꓖꓶ_ ꓡꓳ꓿ ꓟ 10ꓽ5-6꓿
	“ꓖꓳ ꓕꓲ ꓠꓽ ꓔꓱ ꓫꓵꓺ ꓗꓪ ꓢꓰꓼ ꓔꓲꓺ ꓓꓴ_ ꓐꓰ ꓔꓲ ꓖꓶ ꓓꓴ ꓔꓯ ꓬꓲ ꓡꓰ ꓠꓽ ꓡꓰ ꓝꓲ_ ꓥꓳ꓿” ꓖꓳ ꓓꓱ ꓔꓲꓹ ꓗꓷ ꓗ ꓠꓯ ꓢ ꓘꓳꓼ ꓐꓶꓽ꓾ ꓮꓓ (31) ꓗꓪ ꓬꓰ-ꓢꓴ ꓠꓬ ꓡꓯ ꓐꓳ ꓔꓶ ꓓꓴ ꓗꓪ ꓫꓵꓻ_ ꓡꓳ꓿ ꓢꓰꓼ ꓔꓲꓺ ꓓꓴ ꓓꓽ ꓟ ꓔꓯ ꓪꓴ-ꓖ ꓪ ꓚꓲ ꓗꓪ ꓔꓲꓺ ꓖꓶ ꓗꓷ ꓕꓯ꓾ ꓢꓰꓼ ꓔꓲꓺ ꓓꓴ ꓕꓱ ꓟ ꓔꓯ ꓖꓴꓺ ꓔ ꓟ ꓘꓶꓽ ꓫꓵꓽ ꓡꓵꓺ ꓗꓪ ꓟ ꓔꓲꓺ ꓖꓶ_ ꓟ ꓮꓽ ꓙꓵꓽ ꓠꓽ ꓡꓰꓳ꓿
	ꓬꓴ-ꓔ ꓡ ꓞꓳ ꓐꓱ ꓶ ꓐꓯ ꓞꓷꓹ ꓔ ꓟ (490) ꓘꓳꓼ ꓠꓬ ꓮꓓ (34) ꓘꓳꓼ ꓗꓪ ꓡꓳꓹ ꓬꓰꓳ꓿ ꓖꓳ ꓕꓲ ꓘꓳꓼ ꓗꓪ ꓢꓲ-ꓕꓲ-ꓩ ꓔꓯ ꓢꓰꓼ_ ꓟ_ ꓐꓰ ꓙꓲ-ꓢꓴ ꓢꓲꓺ ꓤ ꓐꓴ ꓔꓯ ꓗꓸ ꓧꓪꓺ_ ꓟ ꓟꓬꓱꓽ ꓬꓰ ꓢꓲ꓾ ꓬꓴ-ꓔ ꓡ ꓞꓳ ꓠꓬ ꓶꓼ ꓓꓳꓽ ꓔꓯ ꓒꓰꓺ ꓗꓷꓳ꓿ ꓖꓳ ꓕꓲ ꓙꓵꓹ ꓗꓪ ꓐꓰ ꓪꓴꓸ ꓔꓴ ꓢꓲ ꓟꓲ ꓠꓯ ꓔꓯ ꓶꓼ ꓓꓳꓽ ꓫꓱꓹ ꓓꓳꓽ ꓚꓺ ꓟꓸ ꓖꓶ_ ꓡꓳ꓿ ꓗꓸ ꓧꓪꓺ_ ꓟ ꓑꓶ ꓓꓴ ꓙꓱ-ꓣꓴ-ꓢ-ꓡꓱ ꓗꓪ ꓐꓰ ꓛꓰꓹ ꓓꓳ ꓙꓰ ꓢꓲ꓾ ꓕꓲ ꓟꓵ ꓕꓲ ꓟꓵ ꓗꓪ ꓧꓹ ꓒꓬꓱꓺ ꓙꓰ ꓟ ꓢꓲꓺ ꓒ ꓬꓰ-ꓢꓴ ꓬꓲ ꓛꓳ ꓒꓯꓹ ꓐꓴ ꓠꓬ꓾ ꓟꓵꓽ ꓚꓳꓺ ꓢꓲ ꓶꓼ ꓓꓳꓽ ꓫꓱꓹ ꓓꓳꓽ ꓔꓯ ꓚꓺ ꓒꓬꓱꓺ_ ꓡꓳ꓿
	ꓦꓬ ꓠꓬꓲ ꓖꓳ ꓟ ꓗꓪ ꓛꓲ ꓟꓷ ꓠꓷ ꓝ ꓘꓶꓽ ꓗꓪ ꓟ ꓬꓲꓸ ꓕꓳꓼ ꓮꓽ ꓙꓵꓽ ꓠꓬ ꓔꓳꓼ꓾ ꓐꓰ ꓐꓲꓺ ꓜꓲꓼ ꓡꓰ_ ꓡꓳ꓿ (70) ꓠꓽ꓾ ꓥ ꓠꓬ (490) ꓘꓳꓼ ꓗꓪ ꓪꓴꓸ ꓔꓴ ꓢꓲ꓾ ꓮꓓ (34) ꓘꓳꓼ ꓗꓪ ꓐꓲꓺ ꓡꓰ_ ꓟ ꓔꓯ ꓧꓳꓺ ꓡꓯ ꓘꓳ ꓓꓴ ꓟꓽ ꓙꓳ꓿ (2300) ꓘꓳꓼ ꓗꓪ ꓐꓰ (490) ꓘꓳꓼ ꓣꓴꓻ ꓗꓷ ꓕꓯ꓾ (1810) ꓘꓳꓼ ꓜꓰꓻ ꓞꓹ ꓢꓰꓽ ꓡꓳ꓿ ꓮꓓ (34) ꓘꓳꓼ ꓔꓯ (1810) ꓘꓳꓼ ꓔꓺ ꓗꓷ ꓕꓯ꓾ (2300) ꓘꓳꓼ ꓠꓬ ꓮꓓ (1844) ꓘꓳꓼ ꓗꓪ ꓐꓲꓺ ꓡꓰ_ ꓡꓳ꓿ (2300) ꓘꓳꓼ ꓐꓲꓺ ꓡꓰ ꓕꓯ ꓢꓲ ꓫꓬ ꓦꓲ ꓔꓯ ꓢꓲ ꓫꓬ ꓡꓰ ꓝꓲ_ ꓥꓳ꓾ ꓐꓰ ꓐꓳ ꓔ_ ꓡꓳ꓿ (ꓖꓳ ꓕꓯ ꓟ ꓦꓬ ꓠꓬꓲ ꓗꓪ ꓢꓲ ꓫꓬ ꓦꓲ ꓔꓯ ꓢꓲ ꓫꓬ ꓡꓰ ꓝꓲ_ ꓟ ꓠꓬ꓾ ꓙꓲ-ꓢꓴ ꓬꓯꓼ ꓡ_ ꓟ ꓔꓯ ꓖꓴꓺ_ ꓡꓳ꓾ ꓐꓰ꓾ ꓙꓵꓻ_ ꓡꓳ꓿

ꓙꓳꓺ ꓓꓴ ꓙꓳ_ ꓟ ꓕꓲ ꓫꓵꓽ ꓔꓯ ꓢꓷ ꓡꓰ_ ꓟ

	ꓟꓲ-ꓡ ꓠꓬ ꓧꓶꓸ ꓕꓯ ꓬꓲ ꓟꓽ ꓥꓳ ꓡꓳꓸ ꓔ ꓟ ꓕꓲ ꓫꓵꓽ ꓔꓯ ꓢꓷꓸ ꓡꓰ_ ꓡꓳ꓿ ꓬꓲ ꓧꓪꓺ ꓟꓰꓹ ꓟꓶ_ ꓟ ꓔꓯ ꓬꓲ ꓚꓲ ꓛꓬ ꓙꓵꓻ ꓟꓽ ꓐ ꓡ ꓠ ꓛꓲ ꓗꓹ ꓥ_ ꓟꓲ꓾ ꓢꓲ ꓫꓬ ꓕꓳ ꓶ ꓗꓪ ꓟ ꓗꓸ ꓚꓵꓺ ꓠꓽ ꓚꓵꓺ ꓚꓵꓺ ꓔꓲꓺ ꓢꓲꓽ_ ꓡꓳ꓿
	ꓝꓮꓲ (25) ꓘꓳꓼ ꓙꓳ_ ꓕꓯ ꓙꓲ-ꓢꓴ ꓠꓬ ꓚꓬꓴꓹ ꓙ ꓠꓹ ꓟ ꓬꓯꓼ ꓡ_ ꓥꓳ꓾ ꓐꓰ꓾ ꓮꓓ (1818) ꓘꓳꓼ ꓗꓪ ꓬꓲ ꓘꓳ ꓣꓴ_ ꓡꓳ꓿ “ꓡ ꓠꓹ ꓟ ꓦꓬ ꓠꓬꓲ ꓗꓪ ꓒꓬꓱꓼ ꓡ ꓠ ꓗꓹ ꓟ ꓫꓵꓽ ꓪꓴ ꓔꓯ ꓠꓲꓹ ꓟ ꓦꓻ ꓐꓬꓱꓽ ꓟꓳ ꓔꓬ ꓠꓬꓲ꓾ ꓥꓪ ꓮ ꓘꓶ ꓛꓲ ꓗꓹ ꓛꓲ_ ꓟ ꓠꓬ ꓐꓯꓺ ꓟꓽ ꓠꓺꓳ꓿ ꓚꓬꓴꓹ ꓟꓶ ꓡꓰ ꓢꓴ ꓐꓴ_ ꓐꓰ ꓕꓲ ꓪꓺꓼ ꓗꓹ ꓛꓲ ꓟꓶ ꓠ ꓗꓹ ꓟ ꓑꓶ ꓓꓴ ꓥꓪ ꓮ ꓘꓶ ꓛꓲ ꓠꓲꓹ ꓒꓴ ꓔꓬ ꓟ ꓐꓯ ꓖꓴ ꓟꓽ ꓓꓻꓳ꓾ ꓐꓰ꓾ ꓟꓲ-ꓡ ꓡꓰ ꓐꓯ_ ꓡꓳ꓿
	“ꓥꓪ ꓠꓲꓹ ꓟ ꓗꓪ ꓡꓳꓸ ꓟꓳ ꓔꓬ ꓟ ꓗꓸ ꓚꓵꓺ ꓖꓳ ꓟ ꓔꓯ ꓟꓲ ꓠꓯ ꓞꓳ ꓤ ꓐꓴ ꓔꓯ ꓑꓯꓹ ꓖꓶ ꓠꓹ ꓟ_ ꓐꓰ ꓗꓴꓸ ꓙꓲꓽ ꓙꓳ ꓢꓲ꓾ ꓬꓳꓹ ꓚꓲꓽ_ ꓟ ꓠ ꓠꓬꓲ ꓘꓶꓽ ꓕꓲ ꓘꓶꓽ ꓔꓯ ꓥꓪ ꓓꓵ ꓙ ꓛꓲ ꓡ_ ꓡꓳ꓾” ꓐꓰ ꓟꓲ-ꓡ ꓡꓰ ꓐꓯ_ ꓡꓳ꓿ ꓬꓲ ꓚꓲ ꓛꓬ ꓟꓶ ꓔ ꓟ ꓠꓬꓲ ꓟꓳ ꓓꓴ ꓔꓯ ꓠꓬ꓾ ꓠꓱ ꓐꓯ ꓢꓴ ꓔꓯ ꓕꓲꓽ ꓝꓸ ꓑꓯꓹ ꓖꓶ ꓠꓹ ꓟ ꓶꓻ ꓙꓳ_ ꓡꓳ꓾ ꓐꓯ_ ꓟ ꓔꓯ ꓬꓲ ꓓꓵꓽ ꓙ ꓛꓲ ꓡ_ ꓡꓳ꓿ ꓔꓳꓹ ꓢꓴ ꓕꓲ ꓐꓱ ꓙꓳ ꓡ_ ꓥ_ ꓟꓲ꓾ ꓓꓳꓽ ꓖꓳ ꓟ ꓔꓯ ꓑ ꓙ ꓢꓴ ꓠꓲꓹ ꓟ ꓠꓯꓸꓼ ꓗꓪ ꓙꓲ-ꓢꓴ ꓔꓯ ꓟꓳꓻ ꓠꓲꓹ ꓫꓵ_ ꓟ ꓠꓲꓹ ꓟ ꓐꓬꓻ ꓪꓴꓽ ꓡ ꓢꓲ꓾ ꓙꓲ-ꓢꓴ ꓢꓲꓺ ꓤ ꓐꓴ ꓠꓬ ꓗꓹ ꓛꓲ ꓐ ꓡ_ ꓥꓳ꓿ ꓖꓳ ꓡꓱ ꓥ_ ꓟꓲ ꓬꓲ ꓡꓰ ꓒꓶꓻ ꓟꓸ ꓖꓶ_ ꓟ ꓠꓬ ꓥꓳꓽ ꓡꓰ ꓢꓲ꓾ ꓢꓴ ꓔꓯ ꓙ ꓖꓴ ꓥꓳꓽ ꓡꓰ ꓝꓲ_ ꓟ ꓔꓯ ꓬꓲ ꓗꓳꓺ ꓚꓱꓺ ꓔꓬ_ ꓡꓳ꓿ ꓖꓳ ꓡꓱ ꓠꓬꓲ (5) ꓘꓳꓼ ꓬꓲ ꓙꓵꓹ ꓣꓴ ꓢꓲ꓾ ꓬꓲ ꓒꓶꓻ ꓘꓶꓽ ꓔꓯ ꓬꓲ ꓜꓶꓻ ꓫꓬꓹ ꓔꓱ_ ꓡꓳ꓿

ꓟꓲ ꓠꓯ ꓑꓶꓸ ꓗꓪ ꓛꓲ ꓚꓺ ꓟꓸ ꓖꓶ

	“ꓥꓪ ꓟꓬꓱꓽ ꓬꓰ ꓔꓬ ꓕꓯ ꓥꓪ ꓠꓸ ꓑꓳ ꓗꓪ ꓜ ꓟꓶꓽ ꓠꓬꓲ ꓑ ꓙ ꓔꓬ ꓟ ꓐꓯ ꓘꓶ ꓠꓬ꓾ ꓙꓲꓻ ꓣꓴꓽ ꓓꓴ ꓔꓳꓹ ꓜꓳꓽ_ ꓐꓰ ꓗꓹ ꓟ ꓟꓲ ꓠꓯ ꓗꓪ ꓙꓰ ꓢꓲ ꓓꓳꓽ ꓕꓱ ꓟ ꓚꓺ ꓟꓸ ꓖꓶ꓾ ꓐꓯ_ ꓟ ꓥ ꓡꓳ꓿” “ꓥꓪ ꓡꓰ ꓟꓽ ꓙꓲ ꓟ ꓞꓳ ꓤ ꓔꓯ꓾ ꓟꓽ ꓙꓲ ꓟ ꓞꓳ ꓤꓽꓳ꓾ ꓠꓴ ꓠꓬ ꓮ ꓡꓲ ꓥ_ ꓟꓲ ꓫꓵꓻ_ ꓥꓳ꓾ ꓐꓰ꓾ ꓐꓯ_ ꓕꓯ꓾ ꓠꓴ ꓠꓬ ꓟꓽ ꓙꓲ ꓟ ꓞꓳ ꓤ ꓔꓯ ꓒꓳꓹ ꓬꓲꓼ ꓡ ꓝꓲ ꓠꓹ ꓟ꓾ ꓬꓲ ꓬꓰ_ ꓟ ꓔꓯ ꓖꓴꓺ ꓢꓲ ꓬꓲ ꓔꓯ ꓟꓽ ꓙꓳꓺ ꓗꓽ ꓖꓶ ꓐꓭ ꓠꓬ꓾ ꓟꓽ ꓙꓲ ꓟ ꓞꓳ ꓤ ꓖꓴ ꓕꓲ ꓣꓳ ꓠꓬ ꓬꓲ ꓟꓽ ꓙꓲ ꓟ ꓚꓱꓹ ꓗꓪ ꓫꓵꓻ_ ꓥꓳ꓿ ꓖꓳ ꓡꓱ ꓥ_ ꓟꓲ ꓬꓲꓸ ꓫꓵꓽ ꓔꓯ ꓠꓬ ꓥꓪ ꓡꓰ ꓠꓴ ꓡꓯ ꓒꓯꓹ ꓗꓪ ꓧꓪꓺ ꓡ_ ꓥꓳ꓿ ꓖꓳ ꓡꓱ ꓥ_ ꓟꓲ ꓠꓴ ꓠꓬ ꓟꓽ ꓙꓲ ꓟꓽ ꓜꓳꓽ ꓟ ꓞꓳ ꓤ ꓖꓳ ꓕꓲ ꓣꓳ ꓔꓯ ꓬꓲꓸ ꓟꓽ ꓙꓲꓻ ꓟ ꓚꓱꓹ ꓗꓪ ꓐꓰ ꓒꓳꓹ ꓬꓲꓼ ꓡ ꓠꓹ ꓟ ꓙꓳꓺ ꓗꓽ ꓖꓶ ꓗꓷ ꓢꓲ꓾ ꓬꓲ ꓟꓽ ꓓꓵꓽ ꓙ ꓒꓳꓹ ꓬꓲꓼ ꓡ ꓐꓭ ꓕꓯ꓾ ꓬꓲ ꓠꓽ ꓬꓲ ꓟꓽ ꓙꓲꓻ ꓟ ꓠꓯꓸꓼ ꓗꓪ ꓫꓵꓻ_ ꓥꓳ꓿ ꓖꓳ ꓡꓱ ꓥ_ ꓟꓲ ꓠꓴ ꓠꓬ ꓠꓴ ꓢꓯꓼ ꓟꓬ ꓔꓯ ꓚꓬꓴꓹ ꓗꓷꓳ꓾ ꓐꓯ_ ꓟ ꓟꓸ ꓟꓲ ꓝꓲ ꓔꓯ ꓥꓪ ꓮ ꓕꓯ_ ꓟꓲ ꓓꓵꓽ ꓙ ꓔꓬ_ ꓡꓳ꓿ ꓟꓽ ꓙꓲ ꓟ ꓞꓳ ꓤ ꓔꓯ ꓥꓪ ꓙꓰ ꓢꓲ ꓐꓯ ꓟꓸ ꓖꓶ_ ꓕꓯ꓾ ꓬꓲ ꓪ ꓓꓵꓽ ꓙ ꓒꓳꓹ ꓬꓲꓼ ꓡ ꓐꓭ_ ꓥꓳ꓿ ꓟꓽ ꓐꓯ ꓟꓸ ꓖꓶ ꓐꓭ ꓕꓯ ꓠꓽ꓾ ꓪꓴ-ꓢ ꓡꓰ ꓥꓪ ꓔꓯ ꓬꓲ ꓪ ꓫꓵꓽ ꓧꓪꓺ ꓡ_ ꓥꓳ꓾ ꓐꓯ_ ꓟ ꓐꓯ ꓘꓶ ꓔꓯ ꓥꓪ ꓡꓰꓼ ꓡꓰꓼ ꓑ ꓙ ꓔꓬ_ ꓡꓳ꓿ (9) ꓘꓳꓼ ꓙꓳ ꓡ_ ꓗꓪ ꓛꓲ ꓬꓲ ꓟꓽ ꓙꓰ꓿ (1831) ꓘꓳꓼ ꓗꓪ ꓐꓰ ꓪꓴꓸ ꓔꓴ ꓢꓲ꓾ ꓙꓵꓻ ꓠꓲꓹ_ ꓐꓰ ꓗꓪ' ꓫꓵ_ ꓟ ꓟꓸ ꓟꓲ ꓔꓯ ꓬꓲ ꓪꓴꓸ ꓕꓲ ꓧꓪꓹ ꓬꓲ ꓚꓺ ꓟꓸ ꓖꓶ_ ꓡꓳ꓿
	ꓖꓳ ꓕꓯ ꓬꓲ ꓞꓲꓼ ꓠꓬ (50) ꓘꓳꓼ ꓙꓳ_ ꓥꓳ꓿ ꓞꓳ ꓜꓴꓻ ꓒꓬꓱꓽ ꓕꓯ ꓗꓪ ꓟꓸ ꓟꓲ ꓚꓺ ꓟꓸ ꓖꓶ_ ꓟ ꓫꓱꓹ ꓬꓲ ꓔꓯ ꓟꓽ ꓙꓳ ꓥ_ ꓟꓲ꓾ ꓬꓲ ꓬꓰ_ ꓟ ꓟꓬꓱꓽ ꓑꓶ ꓓꓴ ꓬꓲ ꓠꓬ ꓟꓬꓱꓺ ꓓꓳꓽ ꓟꓶ_ ꓡꓳ꓿ ꓬꓲ ꓡꓰ ꓬꓲꓸ ꓪꓴ ꓕꓲ ꓧꓪꓹ ꓚꓺ ꓟꓸ ꓖꓶ ꓗꓷ ꓟ ꓟꓸ ꓟꓲ ꓑꓶ ꓓꓴ꓾ ꓦꓲꓻ ꓘꓴꓽ (13) ꓟ_ ꓐꓰ ꓞꓳ ꓤ ꓠꓬꓲꓽ ꓣꓳ_ ꓡꓰꓽ ꓟꓽ ꓥ ꓠꓬ꓾ ꓠꓱꓸ ꓐꓯ ꓮ ꓙꓵꓽ ꓓꓵ ꓙ ꓒꓳꓹ ꓬꓲꓼ ꓡ_ ꓡꓳ꓿ ꓠꓱ ꓐꓯ ꓟꓵꓽ ꓗꓪ ꓥ_ ꓟꓲ ꓚꓺ ꓟꓸ ꓖꓶ ꓠꓹ ꓟ ꓬꓲ ꓔꓯ ꓢꓯꓼ ꓖꓶ ꓗꓷ ꓕꓯ꓾ ꓬꓲ ꓥ_ ꓟꓲ ꓙꓰ ꓢꓲ ꓚꓺ ꓟꓸ ꓖꓶ_ ꓟ ꓗꓪ ꓐꓰ꓾ ꓚꓺ ꓟꓸ ꓖꓶ_ ꓟ ꓟꓵꓽ ꓥ ꓕ ꓑꓳ ꓗꓪ ꓝꓴꓲ ꓙꓳ ꓢꓴ ꓞꓳ ꓤ ꓮꓽ ꓟꓬꓹ ꓓꓵ ꓙ ꓒꓳꓹ ꓬꓲꓼ ꓡ_ ꓡꓳ꓿ ꓙꓲ-ꓢꓴ ꓢꓲꓺ ꓤ ꓐꓴ ꓠꓬ ꓧꓪꓸ ꓛꓲ ꓡ ꓢꓲ꓾ ꓪꓴ-ꓢ ꓟꓬꓱꓽ ꓗꓪ ꓠꓲꓹ ꓡꓱꓻ ꓡ_ ꓡꓳ꓿ ꓓꓰ-ꓬꓲ-ꓢꓶꓽ ꓐꓴ_ ꓐꓰ ꓪꓴ-ꓢ ꓟꓽ ꓙꓳ ꓢꓴ ꓐꓴ ꓥ_ ꓟꓲ꓾ ꓢꓲ ꓫꓬ ꓕꓳ ꓶ ꓗꓪ ꓟ ꓔꓱꓹ ꓚꓵꓺ_ ꓟ ꓟꓸ ꓟꓲ ꓔꓯ ꓘꓳ ꓣꓴ ꓡ_ ꓡꓳ꓿ ꓬꓲ ꓚꓺ ꓟꓸ ꓖꓶ_ ꓟ ꓟꓸ ꓟꓲ ꓡꓰ ꓑ ꓫꓬ ꓐꓴ ꓠꓲꓹ ꓟ ꓔꓯ ꓑꓶꓸ ꓡꓰ ꓝꓲ ꓠꓬꓲ꓾ ꓞꓳ ꓤ ꓐꓴ ꓠꓯꓸꓼ ꓗꓪ ꓟꓲ ꓠꓯ ꓐꓳꓺ ꓶꓼ ꓔꓯ ꓠꓲꓹ ꓥꓳꓺ_ ꓟ ꓠꓲꓹ ꓟ꓾ ꓟꓲ ꓠꓯ ꓒꓬꓱꓽ ꓶꓻ ꓞꓹ_ ꓟ ꓠꓲꓹ ꓟ_ ꓐꓰ꓾ ꓦꓯꓸ ꓠꓲꓹ ꓙꓵꓽ_ ꓟ ꓠꓲꓹ ꓟ ꓠꓬ ꓠꓲꓸ ꓡꓰ_ ꓡꓳ꓿ 
	ꓟꓵꓽ ꓮ ꓟꓬꓹ ꓗꓪ ꓟ ꓑ-ꓣꓳ-ꓔꓰ-ꓢꓶꓽ-ꓔꓯ ꓘꓴ ꓜꓲ ꓞꓳ ꓟꓸ ꓒ ꓐꓴ ꓡꓰ ꓬꓲ ꓔꓯ ꓘꓴꓻ_ ꓡꓳ꓿ ꓟꓽ ꓘꓴ ꓗꓪ ꓟꓽ ꓙꓰ ꓟ ꓠꓬ꓾ ꓬꓲ ꓘꓳ ꓣꓴ ꓔ_ ꓟ ꓚꓱꓹ ꓕꓲ ꓫꓵꓽ ꓥ ꓡꓳ꓿ ꓖꓳ ꓡꓱ ꓥ_ ꓟꓲ ꓘꓴꓻ ꓔ ꓟ ꓕꓲꓽ ꓐꓶꓽ ꓔꓯ ꓥ_ ꓟꓲ ꓬꓲ ꓙꓰ ꓟꓽ ꓐ ꓡ꓾ ꓐꓯ_ ꓟ ꓔꓯ ꓬꓲ ꓢꓷꓸ ꓡꓰ_ ꓡꓳ꓿ ꓙꓲ-ꓢꓴ ꓬꓲꓼ ꓡ_ ꓟ ꓠꓬ ꓮꓽ ꓘꓶꓸ ꓠꓶꓽ_ ꓠꓬꓲ꓾ ꓙ ꓖꓶ ꓠ ꓗꓹ ꓟ ꓔꓯ ꓞꓳ ꓤ ꓮꓽ ꓟꓬꓹ ꓙ ꓜꓲꓼ ꓡꓰ_ ꓡꓳ꓿ ꓡꓳ ꓒꓱ ꓗꓪ ꓟ ꓙꓲꓻ ꓒꓶꓽ ꓪꓴꓽ ꓖꓴ ꓙꓵꓺ ꓔꓯ ꓠꓬ꓾ ꓡꓶꓸ ꓑꓺ ꓗꓷ ꓢꓲ꓾ ꓟꓸ ꓟꓲ ꓚꓺ ꓖꓴ ꓦꓲꓻ ꓒꓬꓱꓼ ꓡ ꓝꓲ_ ꓡꓳ꓿ ꓔꓴꓽ ꓛꓰꓽ ꓖꓴ ꓦꓲꓻ ꓔꓯ ꓥ_ ꓟꓲ ꓒꓬꓹ ꓩꓴ ꓗꓷ_ ꓡꓳ꓿ ꓪꓴ-ꓢ ꓟꓽ ꓙꓳ ꓢꓴ ꓐꓴ_ ꓐꓰ ꓟꓲ ꓠꓯ ꓗꓹ ꓛꓲ ꓓꓴ ꓧꓪꓺ ꓢꓴ ꓐꓴ ꓥ_ ꓟꓲ ꓓꓵꓽ ꓙ ꓒꓳꓹ ꓬꓲꓼ ꓡ_ ꓡꓳ꓿ ꓟꓵꓽ ꓮ ꓟꓬꓹ ꓗꓪ ꓪꓴꓸ ꓓꓵ ꓕꓱꓼ ꓜꓲꓼ ꓓꓴ ꓔꓯ ꓙꓵꓹ ꓥ ꓕ ꓑꓳ ꓬꓰ ꓖꓶ ꓗꓷ ꓕꓯ꓾ ꓶꓻ ꓡꓯꓼ ꓬꓰ ꓢꓴ ꓐꓴ ꓥ_ ꓟꓲ ꓟꓳꓼ ꓡꓳ ꓪ ꓘꓴ ꓜꓲꓼ ꓓꓴ ꓗꓪ ꓔꓺ ꓡ ꓢꓲ꓾ ꓪꓴ-ꓢ ꓔꓯ ꓫꓱꓸ ꓖꓶ ꓪꓴꓸ ꓓꓵ ꓕꓱꓼ_ ꓡꓳ꓿ ꓖꓳ ꓡꓱ ꓥ_ ꓟꓲ ꓡꓳꓸ ꓟꓽ ꓐꓲꓻ ꓗꓷ ꓡꓰ ꓠ ꓛꓲ ꓠꓲꓹ ꓡꓱꓻ ꓔꓴ ꓡ_ ꓟ ꓠꓽ ꓟꓽ ꓙꓳ꓿ ꓬꓲ ꓪꓴꓸ ꓟ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓢꓴ_ ꓡꓰ ꓐꓰ꓾ ꓞꓳ ꓤ ꓐꓴ ꓔꓯ ꓮ ꓘꓶ ꓘꓶ ꓠꓲꓹ ꓡꓱꓻ ꓔꓴ ꓡ ꓝꓲ ꓠꓹ ꓟ ꓬꓲꓸ ꓔꓶꓺ ꓙꓱꓼ ꓟꓽ ꓗꓶ ꓔ꓾ ꓔꓱꓹ ꓚꓵꓺ_ ꓟ ꓟꓸ ꓟꓲ ꓔꓯ ꓙ ꓜꓲꓼ ꓡꓰ ꓝꓲ ꓠꓹ ꓟ ꓥ ꓡꓳ꓿
	(1833) ꓘꓳꓼ ꓗꓪ ꓟꓲ-ꓡ ꓠꓬ ꓖꓳ ꓓꓱ ꓔꓲꓹ ꓘꓴ ꓜꓲ ꓞꓳ ꓗꓪ ꓐꓰ ꓟꓸ ꓟꓲ ꓚꓺ ꓙꓵꓽ ꓪꓽ ꓗꓸ ꓚꓵꓺ ꓕꓳ ꓶ ꓟꓶ ꓡꓰ_ ꓡꓳ꓿ ꓘꓴ ꓜꓲ ꓞꓳ ꓗꓪ ꓟ ꓟꓸ ꓒ ꓐꓴ ꓠꓬ꓾ ꓬꓲ ꓬꓰ_ ꓟ ꓟꓬꓱꓽ ꓔꓯ ꓘꓳ ꓣꓴ_ ꓡꓳ꓿ ꓬꓲ ꓪ ꓡꓰ ꓙꓵꓽ ꓪ ꓖꓶ_ ꓟ ꓠꓯꓸꓼ ꓗꓪ꓾ ꓟꓲ-ꓡ ꓠꓬ ꓪꓴ-ꓢ ꓟꓬꓱꓽ ꓔꓯ ꓡꓯ ꓫꓵ ꓬꓰ_ ꓡꓳ꓿ ꓬꓲ ꓠꓬ ꓟꓽ ꓠꓽ ꓔꓬ꓾ ꓓꓴ ꓓꓳ ꓙ ꓫꓱꓽ ꓢꓲ ꓟꓸ ꓟꓲ ꓚꓺ ꓟꓸ ꓖꓶ_ ꓡꓳ꓿ ꓖꓳ ꓡꓱ ꓥ_ ꓟꓲ ꓦꓬ ꓠꓬꓲ ꓟꓶ ꓫꓵ ꓡ_ ꓕꓯ꓾ ꓘꓴ ꓜꓲ ꓞꓳ ꓗꓪ ꓐꓰ ꓔꓳꓹ ꓙ ꓡ_ ꓟ ꓒꓴꓻ ꓠꓬ ꓬꓲ ꓐꓱ ꓶ ꓟꓽ ꓡꓳꓼ ꓠꓬꓲ꓾ ꓬꓲ ꓙꓳ_ ꓟ ꓒꓵꓽ ꓶꓼ ꓔꓯ ꓠꓻ ꓡꓰ ꓝꓲ_ ꓡꓳ꓿ ꓝꓲ 8ꓽ4-5ꓼ 22ꓽ21ꓼ ꓚꓰ 33ꓽ8-9

“ꓗꓴ ꓤ_ ꓟꓲ ꓟꓴ ꓗꓪ ꓗꓪ ꓐꓰ ꓞꓰꓻ ꓡꓰ_ ꓥꓳ”

	ꓢꓲꓺ ꓒ ꓬꓰ-ꓢꓴ ꓡꓰ ꓬꓲ ꓠꓬꓲꓽ ꓧꓪꓹ ꓕꓲ ꓧꓪꓹ ꓬꓯꓼ ꓡ_ ꓟ ꓢꓷꓸ ꓡꓰ ꓓꓴ ꓐꓯ ꓖꓶ ꓔꓲ ꓬꓰ ꓟ ꓠꓬ꓾ (1833) ꓘꓳꓼ ꓗꓪ ꓐꓲꓺ ꓡ ꓗꓷꓳ꓿ “ꓗꓴ ꓤ_ ꓟꓲ ꓟꓴ ꓗꓪ ꓗꓪ_ ꓐꓰ ꓞꓰꓻ ꓡꓰ_ ꓥꓳ꓿” ꓟ 24ꓽ29꓿ ꓟꓳ ꓖꓶ ꓓꓴ ꓕꓳ ꓶ ꓔꓯ ꓐꓳ ꓢꓴ ꓬꓳ-ꓦ ꓡꓰ ꓥ_ ꓟꓲ꓾ “ꓘꓶ ꓢꓶꓽ ꓜꓲ ꓔꓯ ꓟꓲꓽ ꓦꓲ ꓓꓽ ꓟ ꓡꓰ ꓷꓹ ꓡꓵꓺ ꓡꓰ_ ꓕꓯ꓾ ꓟꓽ ꓟꓲꓺ ꓟ ꓘꓶꓽ ꓢꓶꓽ ꓞꓰ ꓡꓰ_ ꓟ_ ꓡꓰ ꓐꓰ꓾ ꓟꓴ ꓗꓪ ꓗꓪ ꓟ ꓗꓴ ꓤ ꓠꓬ꓾ ꓟꓲ ꓠꓯ ꓗꓪ ꓞꓰ ꓬꓯꓼ ꓡꓰ_ ꓡꓳ꓾” ꓐꓰ꓾ ꓐꓳ ꓔ_ ꓡꓳ꓿ ꓟꓳ 6ꓽ13꓿ (1833) ꓘꓳꓼ (11) ꓦ (13) ꓠꓬꓲ ꓗꓪ ꓟꓷ ꓠꓷ ꓝ ꓘꓶ ꓕꓱ ꓟ ꓐꓲꓺ ꓡꓰ_ ꓡꓳ꓿ “ꓖꓳ ꓕꓲ ꓠꓬ ꓗꓪ ꓟ ꓟꓬ ꓛꓲ ꓗꓴ ꓤ ꓞꓰ ꓡꓰ_ ꓟ ꓠꓬ꓾ ꓧꓶꓸ ꓕꓯ ꓟꓽ ꓙꓳ ꓗꓳꓸ꓿ ꓟꓴ ꓗꓪ ꓡꓲꓺ ꓡꓯꓼ ꓮ ꓙꓵꓽ ꓡꓱꓸꓼ ꓗꓪ ꓕꓲ ꓡꓰꓹꓼ ꓞꓰ ꓔꓬ_ ꓡꓳ꓿ ꓟꓴ ꓗꓪ ꓕꓲꓽ ꓟ ꓡꓱꓸꓼ ꓠꓬ ꓡꓵꓺ ꓔꓬ ꓟ_ ꓡꓰ ꓐꓰ ꓗ_ ꓡꓳ꓿ ꓢ ꓘꓪ ꓠꓬꓲꓽ ꓙꓵꓹ ꓗꓪ ꓐꓰ ꓟꓲ ꓕꓯ ꓙꓲꓻ ꓡ_ ꓗꓪ ꓛꓲ꓾ ꓟꓴ ꓗꓪ ꓠꓬ ꓟꓴ ꓗꓴꓸ ꓟꓽ ꓙꓳ꓾ ꓫꓬꓽ ꓫꓬꓽ_ ꓐꓰ ꓗ_ ꓡꓳ꓿ ꓟꓴ ꓗꓪ ꓕꓲ ꓟ ꓡꓱꓸꓼ ꓗꓪ ꓠꓬ꓾ ꓟꓬ ꓢꓶꓽ ꓔꓳꓹ ꓟꓽ ꓘꓴ ꓠ ꓛꓲ ꓐꓬꓱꓼ ꓡꓱꓼ_ ꓟ ꓗꓴ ꓤꓽ ꓐꓲꓺ ꓞꓹ_ ꓡꓳ꓿
	ꓟꓴ ꓗꓪ ꓗꓪ ꓟ ꓗꓴ ꓤ ꓮ ꓙꓵꓽ ꓠꓬ ꓥꓪ ꓠꓴꓽ ꓪꓴꓸ ꓓꓵ ꓔꓱꓹ ꓔꓱꓹꓼ ꓗꓪ ꓜꓲꓼ ꓞꓹ ꓢꓲ꓾ ꓖꓳ ꓗꓪ ꓐꓰ ꓟꓴ ꓗꓪ ꓡꓲꓺ ꓡꓯꓼ ꓔꓯꓸ ꓟꓳꓸ ꓐꓶꓺ ꓩꓴ ꓗꓷ ꓔꓬ_ ꓡꓳ꓿ ꓠꓬꓲ ꓟꓳ ꓓꓴ ꓘꓶ ꓛꓲ ꓢꓰꓺ_ ꓡꓳ꓿ ꓗꓴꓺ ꓤ ꓬꓲꓸ ꓔꓴꓺ ꓠꓬ ꓮꓽ ꓟ ꓚꓱꓹ ꓮꓽ ꓟ ꓞꓰꓻ ꓬꓯꓼ ꓩꓴ ꓡ_ ꓡꓳ꓿ ꓗꓴ ꓤ ꓖꓳ ꓕꓲꓽ ꓜꓴꓻ ꓠꓬ ꓫꓵꓽ ꓪꓴ ꓕꓱ ꓟ ꓐꓱ ꓶ ꓚꓰꓼ ꓔ ꓟ ꓥ ꓟ_ ꓡꓰ ꓐꓰ ꓗꓹ_ ꓡꓳ꓿ “ꓘꓶꓽ ꓢꓶꓽ ꓜꓲ ꓔꓯ ꓟꓲꓽ ꓦꓲ ꓓꓽ ꓟ ꓡꓰ ꓷꓹ ꓡꓵꓺ ꓡꓰ ꓢꓲ꓾ ꓟꓽ ꓟꓲꓺ ꓟ ꓘꓶꓽ ꓢꓶꓽ ꓞꓰꓻ ꓡꓰ_ ꓟ_ ꓡꓰ ꓐꓰ ꓗ_ ꓡꓳ꓿” “ꓟꓳ ꓪ ꓫꓸ_ ꓟ ꓫꓵꓽ ꓪꓴ ꓥ ꓡꓳ꓿
	(1833) ꓘꓳꓼ (11) ꓦ (14) ꓠꓬꓲ꓾ ꓠ-ꓬꓴ-ꓬꓳ-ꓘꓶꓽ ꓗꓪ ꓓꓳꓺ_ ꓟ ꓶꓻ ꓡꓯꓼ ꓓꓳꓽ ꓕꓳ ꓶ ꓗꓪ꓾ ꓫꓵꓽ ꓪꓴ ꓖꓳ ꓟ ꓙ ꓖꓴ ꓔꓯ ꓐꓳꓺ ꓔ_ ꓡꓳ꓿ “ꓮꓽ ꓠꓬꓲ ꓕꓯ ꓒꓬꓱꓼ ꓗꓷ ꓟ_ ꓡꓰ ꓐꓰ ꓗꓹ ꓟ ꓫꓵꓽ ꓪꓴ ꓔꓯ ꓧꓶꓸ ꓕꓯ ꓢꓷ ꓠꓲꓹ ꓙꓳ ꓢꓴ ꓐꓴ ꓥ_ ꓟꓲ ꓟꓽ ꓐꓯ ꓓꓳ ꓡ ꓗꓳꓸ꓾ ꓕꓳ ꓶ ꓗꓪ ꓐꓳ ꓚꓲꓸ ꓔ ꓟ_ ꓟꓲ ꓟꓽ ꓙꓳ꓿ ꓗꓴ ꓤ ꓞꓰꓻ ꓡꓰ_ ꓟ ꓙ ꓖꓴ ꓔꓯ ꓠꓬ꓾ ꓗꓳꓸ ꓗꓷ ꓟ (1800) ꓘꓳꓼ ꓕꓯ ꓟꓷ ꓠꓷ ꓝ ꓢꓴ ꓕꓲ ꓣꓳ ꓡꓰ ꓔꓳꓼ ꓐꓰ ꓟꓷ ꓠꓷ ꓝ ꓔ ꓟ ꓙꓳ_ ꓡꓳ꓾” ꓐꓰ ꓐꓳ ꓔ_ ꓡꓳ꓿
	“ꓕꓱ ꓟꓬ ꓙꓰꓽ ꓮ ꓙꓵ ꓔꓯ ꓠꓴ ꓪ ꓟꓳ_ ꓠꓬ꓾ ꓗ ꓘꓶ ꓓꓴ ꓗꓪ ꓢꓲꓺ ꓒ ꓠꓶꓽ ꓡ_ ꓟ ꓔꓯ_ ꓟꓲ ꓠꓴ ꓪ ꓢꓷ ꓠꓯ_ ꓡꓳ꓾” ꓐꓰ꓾ ꓬꓰ-ꓢꓴ ꓡꓰ ꓬꓲ ꓛꓳ ꓒꓯꓹ ꓐꓴ ꓔꓯ ꓬꓲ ꓬꓲꓼ ꓡ_ ꓟ ꓢꓷ ꓡꓰ ꓓꓴ ꓐꓯ ꓖꓶ ꓔꓲꓸ ꓬꓰ ꓟ ꓮꓽ ꓙꓵꓽ ꓗꓳ ꓡꓳ ꓗꓪ꓾ ꓖ ꓑꓳ ꓐ ꓔ ꓟ ꓠꓬ ꓡꓳꓹ ꓬꓰ ꓕꓲ ꓟ ꓥ ꓡꓳ꓿ ꓢꓷ ꓡꓰ ꓓꓴ ꓖꓳ ꓟ ꓔꓯ ꓡꓳꓸ ꓟꓳ ꓪ ꓡꓰ ꓢꓴ ꓠꓬ꓾ ꓢꓷ ꓡꓰ ꓓꓴ ꓕꓱ ꓟ ꓠꓽ꓾ ꓐꓯ ꓟꓴ ꓘꓶꓽ_ ꓟ ꓦꓬ ꓠꓬꓲ ꓠꓶꓽ ꓡ_ ꓟ ꓔꓯ ꓖꓴꓺ ꓟꓸ ꓖꓶ ꓔꓬ_ ꓡꓳ꓾ ꓐꓰ꓾ ꓬꓲ ꓪ ꓘꓳ ꓣꓴ_ ꓡꓳ꓿
	“(1840) ꓘꓳꓼ ꓗꓪ ꓥ_ ꓟꓲ ꓟꓷ ꓠꓷ ꓝ ꓘꓶꓽ ꓐꓲꓺ ꓡꓰ ꓟ ꓕꓲ ꓫꓵꓽ ꓙꓳ_ ꓡꓳ꓿ ꓬꓳ-ꓢꓲ-ꓬ ꓡꓲ-ꓛꓲꓼ ꓡꓰ (1840) ꓘꓳꓼ (8) ꓦ ꓗꓪ ꓳ-ꓔ-ꓟ ꓗꓴꓷꓼ (OTTOMAN EMPIRE) ꓐꓬꓺ ꓡꓰ_ ꓥꓳ꓾ ꓐꓰ꓾ ꓟꓷ ꓠꓷ ꓝ_ ꓡꓳ꓿ ꓟꓳ ꓖꓶ ꓓꓴ (9) ꓕꓱꓺ ꓔꓯ ꓒꓶꓻ ꓟꓸ ꓖꓶ ꓢꓲ꓾ ꓕꓳ ꓶ ꓥ_ ꓟꓲ ꓕꓲ ꓑꓷꓠ ꓠꓬꓲꓸ ꓓꓳ ꓡ_ ꓡꓳ꓿ ꓖꓳ ꓟ ꓠꓬ ꓟꓷ ꓠꓷ ꓝꓸ ꓘꓶꓽ ꓟꓽ ꓐꓲꓺ ꓡ ꓠꓹ ꓟ ꓠꓬꓲꓽ ꓘꓳꓼ ꓛꓺ_ ꓕꓯ_ ꓡꓰ ꓥ ꓡꓳ꓿ ꓟꓷ ꓠꓷ ꓝ ꓘꓶ ꓐꓲꓺ ꓡ ꓠꓹ ꓟ ꓦꓬ ꓠꓬꓲ ꓮꓽ ꓘꓶꓸ ꓠꓶꓽ ꓡ_ ꓕꓯ꓾” ꓗꓳ-ꓢꓶ-ꓔꓯ ꓡꓳ ꓒꓱ ꓗꓪ ꓟ ꓳ-ꓔꓳ-ꓟ ꓙꓵꓽ ꓪꓽ ꓠꓬ (1840) ꓘꓳꓼ (8) ꓦ ꓗꓪ ꓞꓰꓻ ꓡꓰ_ ꓥꓳ꓾” ꓐꓰ ꓕꓳ ꓶ ꓐꓳ_ ꓡꓳ꓿

ꓟꓷ ꓠꓷ ꓝ ꓘꓶꓽ ꓐꓲꓺ ꓡꓰ_ ꓟ

	ꓟꓷ ꓠꓷ ꓝ ꓔ ꓟ ꓖꓳ ꓕꓲ ꓠꓬꓲ ꓗꓪ ꓔꓴ-ꓣ-ꓗꓰ (TURKEY) ꓠꓬ ꓬꓴ-ꓣꓳ-ꓑ ꓗꓴꓷꓼ ꓜꓴꓻ ꓡꓰ ꓔꓺ ꓙ_ ꓟ ꓔꓯ ꓘꓳ ꓣꓴ ꓗꓷ ꓠꓬꓲ꓾ ꓦ ꓡꓱ ꓢꓴ ꓗꓴꓷꓼ ꓬꓲ ꓙꓵꓽ ꓪ ꓠꓯꓸꓼ ꓗꓪ ꓓꓵꓽ ꓙꓰ_ ꓡꓳ꓿ ꓟꓷ ꓠꓷ ꓝ ꓔ ꓟ_ ꓡꓰ ꓐꓰ ꓔꓱꓹ ꓔꓱꓹꓼ ꓒꓬꓱꓼ ꓡ ꓗꓷ ꓟ ꓥ ꓡꓳ꓿ ꓑ ꓫꓬ ꓐꓴ ꓠꓬ ꓟꓲ-ꓡ ꓐꓰ ꓬꓲ ꓛꓳ ꓒꓯꓹ ꓐꓴ ꓣꓱꓽ ꓗꓷ ꓟ ꓟꓷ ꓠꓷ ꓝ ꓘꓶ ꓒꓶꓻ ꓚꓱꓹ ꓔꓯ ꓙ ꓜꓲꓼ ꓡꓰ ꓠꓬꓲ꓾ ꓢꓷ ꓠꓲꓹ ꓙꓳ ꓢꓴ_ ꓐꓰ ꓙꓵꓽ ꓪ ꓙꓳ ꓢꓴ ꓐꓴ ꓠꓬ ꓟꓲ-ꓡ ꓡꓰ ꓚꓺ ꓟꓸ ꓖꓶ_ ꓟ ꓟꓸ ꓟꓲ ꓔꓯ ꓕꓲꓽ ꓝꓸ ꓚꓺ ꓟꓸ ꓖꓶ_ ꓟ_ ꓐꓰ꓾ ꓟꓸ ꓟꓲ ꓖꓳ ꓟ ꓔꓯ ꓕꓳ ꓶ ꓠꓬꓲꓸ_ ꓟ ꓟꓬꓱꓽ ꓗꓪ ꓕꓲ ꓠꓲꓹ ꓕꓲ ꓪꓺꓼ ꓔꓺ ꓡ_ ꓡꓳ꓿ (1840) ꓘꓳꓼ ꓐꓰ (1840) ꓘꓳꓼ ꓠꓬꓲꓽ ꓗꓴꓸ ꓚꓸꓼ ꓗꓪ ꓪꓴ-ꓢ ꓟꓬꓱꓽ ꓠꓬ ꓠꓲꓹ ꓞ ꓪꓴꓽ ꓡ_ ꓡꓳ꓿
	ꓪꓰ-ꓡꓲ-ꓬ ꓟꓲ-ꓡ ꓠꓬ ꓕꓶꓻ_ ꓟ ꓠꓲꓹ ꓟ ꓢꓯꓼ ꓪꓽ ꓙꓳ ꓢꓲ꓾ ꓪꓴ-ꓢ_ ꓐꓰ ꓙ ꓡꓯꓼ ꓘꓳ_ ꓟ ꓗꓪ ꓐꓰ꓾ ꓕꓯ ꓢꓲ ꓗꓪ ꓐꓰ ꓡ_ ꓟ ꓙ ꓗꓴꓸ ꓠꓲꓹ ꓔꓯ ꓘꓳ ꓣꓴ ꓟꓶ ꓔ_ ꓡꓳ꓿ ꓠꓲꓹ ꓔꓱꓙꓹ ꓠꓲꓹ ꓓꓰꓺ_ ꓟ_ ꓐꓰ ꓙꓲꓻ_ ꓟ ꓞꓳ ꓫꓱꓹ ꓪꓽ ꓫꓱꓹ ꓔꓯ ꓒꓵꓽ ꓢꓴ ꓔꓯ ꓠꓬ꓾ ꓟꓲ-ꓡ ꓥ_ ꓟꓲ ꓒꓵꓽ ꓖꓶ_ ꓡꓳ꓿ ꓙꓲ-ꓢꓴ ꓢꓲꓺ ꓤ ꓙꓺ ꓣꓳ ꓠꓲꓹ ꓙꓳ_ ꓟ ꓟꓲ-ꓡ ꓠꓬ꓾ ꓠꓶꓽ ꓧꓪꓺ ꓔꓯ ꓘꓳ ꓣꓴ ꓠꓲꓹ ꓒꓴ_ ꓡꓳ꓿ ꓛꓳ ꓒꓯꓹ_ ꓐꓰ ꓫꓴꓹ ꓡꓯ ꓘꓳ ꓕꓽ ꓡꓯꓼ ꓘꓳ ꓗꓴ_ ꓡꓳ꓿ ꓢꓴ ꓡꓰ ꓐꓯ ꓖꓶ ꓡ_ ꓟ ꓔꓯ ꓬꓲ ꓜꓶꓻ ꓐꓰ ꓓꓵꓽ ꓙ ꓠꓬꓲ_ ꓡꓳ꓿ ꓬꓲ ꓠꓬ ꓢꓲ ꓫꓬ ꓕꓳ ꓶ ꓙ ꓜꓲꓼ_ ꓟ ꓑꓶ ꓓꓴ ꓞꓳ ꓤ ꓓꓵꓽ ꓙ ꓚꓱꓹ ꓮ ꓙꓵꓽ ꓔꓯ ꓠꓬ ꓢꓲ ꓫꓬ ꓕꓳ ꓶ ꓡꓰ ꓔꓯꓺ ꓠꓬꓲ ꓢꓲ꓾ ꓛꓬꓻ ꓖꓴ ꓥꓳꓽ ꓖꓴ ꓔꓯ ꓔꓳꓹ (ꓖꓴꓺ) ꓟꓸ ꓖꓶ ꓐ ꓡ_ ꓡꓳ꓿
	ꓖꓳ ꓡꓱ ꓥ_ ꓟꓲ ꓬꓲ ꓡꓰ ꓚꓺ ꓟꓸ ꓖꓶ_ ꓟ ꓔꓱꓹ ꓚꓵꓺ_ ꓟ ꓟꓸ ꓟꓲ ꓔꓯ꓾ ꓦ ꓡꓱ ꓚꓱꓹ ꓟꓸ ꓒ ꓐꓴ ꓟꓽ ꓘꓳ ꓣꓴ꓿ ꓬꓲ ꓪ ꓠꓬ ꓬꓲ ꓪ ꓦꓰꓼ ꓖꓴ ꓜꓳꓽ_ ꓟ ꓔꓯ ꓢꓲ ꓫꓬ ꓕꓳ ꓶ ꓗꓪ ꓐꓰ ꓟꓽ ꓔꓯꓺ ꓟꓸ ꓐꓶ ꓐ ꓡ ꓕꓯ꓾ ꓞꓳ ꓤ ꓡꓰ ꓚꓰꓼ ꓔ ꓟ ꓙꓵꓻ ꓚꓱꓹ_ ꓐꓰ ꓮ ꓒꓵꓽ ꓮ ꓑ ꓗꓪ ꓐꓰ ꓝꓸ ꓩꓴ ꓡ_ ꓟ ꓡꓲꓽ ꓤ ꓒꓰꓼ ꓤ ꓔꓯ ꓪꓽ ꓪꓴ ꓘꓳꓹ ꓔꓴ ꓡ_ ꓡꓳ꓿ ꓖꓳ ꓡꓱ ꓥ_ ꓟꓲ ꓙꓲ-ꓢꓴ ꓠꓬꓲꓽ ꓧꓪꓹ ꓕꓲ ꓧꓪꓹ ꓬꓯꓼ ꓡ_ ꓟ ꓟꓸ ꓟꓲ ꓔꓯ ꓔꓱꓹ ꓔꓱꓹꓼ ꓐꓰ ꓚꓺ ꓟꓸ ꓖꓶ ꓢꓴ ꓐꓴ ꓠꓬ꓾ ꓢꓲ ꓫꓬ ꓕꓳ ꓶ ꓔꓯ꓾ ꓕꓲꓽ ꓟ_ ꓡꓰꓽ ꓟ ꓗꓸ ꓚꓵꓺ ꓚꓬꓹ ꓔ_ ꓡꓳ꓿ ꓙꓲ-ꓢꓴ ꓬꓲꓼ ꓡ_ ꓟ ꓔꓯ ꓗꓹ ꓛꓲ ꓛꓲ_ ꓐꓰ ꓥꓳꓺ ꓡꓳꓸ ꓢꓲ꓾ ꓢꓲ ꓫꓬ_ ꓟ ꓞꓳ ꓙꓳ ꓚꓱꓹ ꓠꓯꓸꓼ ꓗꓪ ꓢꓯꓸ ꓔꓬ ꓢꓲ ꓠꓬꓲ꓾ ꓙꓲ-ꓢꓴ ꓬꓲꓼ ꓡ_ ꓟ ꓦꓬ ꓠꓬꓲ ꓐꓱ ꓶ ꓙ ꓖꓶ ꓢꓴ ꓐꓴ ꓔꓯ ꓠꓬ꓾ ꓮꓽ ꓔꓳꓺ ꓔꓳ ꓤꓲꓺ_ ꓡꓳ꓿ ꓙꓲ-ꓢꓴ ꓬꓲꓼ ꓡ_ ꓟ_ ꓐꓰ ꓟꓲ ꓠꓯ ꓡꓳꓹ ꓬꓰ_ ꓟ ꓔꓯ ꓙꓵꓻ_ ꓟ ꓔꓯ ꓠꓬ꓾ ꓛꓬꓻ ꓖꓴ ꓥꓳꓽ ꓖꓴ ꓕꓲ ꓫꓵꓽ_ ꓡꓰ ꓐꓰ ꓒꓬꓱꓼ ꓡ ꓝꓲ ꓠꓹ ꓟ ꓬꓰ ꓔꓬ ꓖꓴ_ ꓡꓳ꓿ ꓦ ꓡꓱ ꓚꓱꓹ ꓟꓸ ꓒ ꓐꓴ ꓬꓰ_ ꓟ ꓟꓬꓱꓽ ꓠꓬ꓾ ꓞꓳ ꓤ ꓐꓴ ꓪꓴ-ꓢ ꓐꓯ ꓘꓶ ꓔꓯ ꓙꓵꓻ_ ꓟ ꓗꓪ ꓢꓯꓼ ꓐꓽ ꓡꓰ ꓝꓲ_ ꓡꓳ꓿ ꓬꓲ ꓪ ꓡꓰ ꓟꓸ ꓖꓶ_ ꓟ ꓟꓸ ꓘꓶꓽ ꓑꓶ ꓓꓴ ꓞꓳ ꓤ ꓐꓴ ꓠꓬ ꓪꓴ-ꓢ ꓔꓯ_ ꓐꓰ ꓧꓹ ꓗꓷ ꓢꓲ꓾ ꓧꓪꓽ ꓖꓳ ꓓꓱ ꓦꓯꓸ ꓠꓲꓹ ꓙꓵꓽ_ ꓟ ꓟꓬꓱꓽ ꓔꓯ ꓖꓼ ꓙꓰ_ ꓡꓳ꓿ ꓕꓱ ꓡꓱ ꓐꓰ ꓥꓶꓺ_ ꓟ ꓒꓬꓱꓼ ꓡ_ ꓟ ꓠꓽ꓾ ꓮ-ꓪꓰ-ꓔꓲ-ꓢꓶꓽ (ꓙꓲ-ꓢꓴ ꓬꓲꓼ ꓡ_ ꓟ ꓔꓯ ꓥꓳꓺ ꓡꓳꓸ ꓔꓬ ꓢꓴ) (ADVENTISTS) ꓑꓶ ꓓꓴ ꓥ ꓡꓳ꓾ ꓐꓰ ꓓꓰꓺ_ ꓡꓳ꓿ 
	ꓦ ꓡꓱ ꓚꓱꓹ ꓕꓳ ꓶ ꓠꓬꓲꓸ_ ꓟ ꓗꓪ ꓥ_ ꓟꓲ꓾ ꓢꓷ ꓠꓲꓹ ꓙꓳ ꓢꓴ ꓐꓴ ꓵꓺ ꓠꓲꓹ ꓡꓱꓻ ꓠꓹ ꓟ ꓐꓱ ꓶ꓾ ꓟꓲ-ꓡ ꓙ ꓖꓴ ꓔꓯ ꓖ ꓟꓽ ꓔꓱꓹ ꓔꓱꓹ ꓐꓳ_ ꓡꓳ꓿ ꓬꓲ ꓔꓯ ꓤꓲꓺ_ ꓟ ꓙ ꓖꓴ ꓟꓽ ꓥ ꓕꓯ ꓠꓽ꓾ ꓬꓲ ꓙ ꓖꓴ ꓔꓯ ꓟꓽ ꓐꓳ꓿ ꓦ ꓡꓱ ꓚꓱꓹ ꓟꓸ ꓒ ꓐꓴ ꓡꓰ ꓢꓯꓼ ꓖꓶ_ ꓟ ꓑꓶ ꓓꓴ꓾ ꓪꓴ-ꓢ ꓔꓯ ꓟꓽ ꓙꓳꓺ ꓢꓴ ꓐꓴ ꓠꓬ꓾ ꓟꓽ ꓚꓰꓼ ꓟ ꓐꓯ ꓘꓶꓽ ꓣꓱꓽ ꓢꓲ ꓟꓲ-ꓡ_ ꓐꓰ ꓟꓲ-ꓡ ꓬꓰ_ ꓟ ꓟꓬꓱꓽ ꓔꓯ ꓔꓳꓹ_ ꓡꓳ꓿ ꓙꓲ-ꓢꓴ ꓬꓲꓼ ꓡ_ ꓟ ꓟꓸ ꓟꓲ ꓔꓯ ꓚꓺ ꓒꓬꓱꓺ ꓠꓹ ꓟ ꓐꓱ ꓶ ꓚꓲ ꓛꓬ ꓦꓲꓻ ꓔꓯ ꓡꓳꓺ ꓔꓲ ꓬꓰ ꓢꓴ꓾ ꓚꓲ ꓛꓬ ꓔꓯ ꓙꓳ_ ꓟ ꓣꓱꓽ ꓢꓲ ꓕꓲ ꓟꓵꓽ ꓕꓲ ꓟꓵ ꓓꓴ ꓓꓳ ꓙ ꓫꓱꓽ ꓢꓲ ꓠꓬꓲ ꓟꓸ ꓟꓲ ꓚꓺ ꓟꓸ ꓖꓶ ꓢꓴ ꓟꓲ-ꓡ ꓔꓯ ꓠꓬ꓾ ꓙꓵꓻ ꓚꓱꓹ ꓥꓳꓽ ꓡꓰ ꓢꓴ ꓕꓲ ꓣꓳ ꓥ ꓡꓳ꓾ ꓐꓰ꓾ ꓞꓳ ꓜꓴ ꓒꓬꓱꓽ ꓕꓯ ꓗꓪ ꓐꓯ ꓒꓬꓱꓺ ꓗꓷ_ ꓡꓳ꓿

ꓠꓲꓹ ꓡꓱꓻ_ ꓥ_ ꓟꓲ ꓟꓽ ꓙꓵꓻ ꓟ

	ꓟꓲ-ꓡ ꓡꓰ ꓚꓺ ꓟꓸ ꓖꓶ_ ꓟ ꓟꓸ ꓟꓲ ꓔꓯ ꓠꓲꓹ ꓡꓱꓻ ꓢꓴ ꓟꓬꓽ ꓡ ꓢꓲ꓾ ꓠꓺ ꓠꓹ ꓢꓴ ꓬꓲꓸ ꓦꓬꓻ ꓗꓪ ꓐꓰ ꓬꓲꓸ ꓔꓴꓺ ꓣꓳ ꓗꓪ ꓛꓲ ꓟꓬꓽ ꓡ_ ꓡꓳ꓿ ꓖꓳ ꓡꓱ ꓥ_ ꓟꓲ ꓟꓽ ꓟꓶ ꓫꓵ ꓕꓯ ꓔꓳꓹ ꓢꓴ ꓓꓳ ꓡ ꓢꓲ꓾ ꓘꓴ ꓜꓲ ꓞꓳ ꓐꓴ ꓥ_ ꓟꓲ ꓟꓲ-ꓡ ꓟꓸ ꓘꓶꓽ ꓔꓯ ꓛꓳ ꓢꓴ ꓐꓴ ꓔꓯ ꓛꓬꓻ ꓒꓵꓽ ꓖꓶ ꓠꓹ ꓟ ꓬꓰ_ ꓡꓳ꓿ ꓖꓳ ꓕꓯ ꓟꓲ-ꓡ ꓡꓰ꓾ “ꓥꓪ ꓛꓬꓻ ꓡꓰ ꓐꓭ ꓕꓯ꓾ ꓮ ꓡꓲ ꓕꓲ ꓫꓵꓽ ꓗꓪ ꓛꓬꓻ ꓗꓷ ꓟ ꓔꓯ ꓔꓳꓹ ꓟꓸ ꓖꓶ ꓙ ꓡꓯ꓿ ꓪꓴ-ꓢ ꓐꓯ ꓘꓶ ꓔꓯ ꓥꓸ ꓔ ꓢꓲ ꓥꓪ ꓛꓬꓻ ꓖꓴ ꓔꓯ ꓖꓴꓺ ꓟꓸ ꓖꓶ ꓡꓯ꓿ ꓥꓪ ꓠꓬ ꓢꓴ ꓡꓰ ꓤꓲꓺ_ ꓟ ꓔꓯ ꓜꓲꓽ ꓚꓽ ꓡꓰꓳ꓿ ꓕꓱ ꓡꓱ ꓐꓰ ꓤꓲꓺ_ ꓟ ꓔꓳꓹ ꓜꓳꓽ_ ꓟ ꓑꓶ ꓓꓴ꓾ ꓥꓪ ꓠꓬ ꓛꓬꓻ ꓡꓰꓳ꓾ ꓐꓰ ꓥꓪ ꓘꓳ ꓣꓴ ꓟꓽ ꓐ ꓡ꓿ ꓢꓲ ꓫꓬ ꓕꓳ ꓶ_ ꓡꓰꓽ ꓟꓽ ꓥ ꓠꓬ꓾ ꓠꓱꓸ ꓐꓯ ꓡꓰ ꓥꓪ ꓙꓵꓻ ꓚꓱꓹ ꓔꓯ ꓑꓶꓸ ꓡꓰ ꓝꓲ ꓟꓽ ꓐ ꓡ꓿ ꓥꓪ ꓙꓵꓻ ꓚꓱꓹ ꓕꓱ ꓟ ꓠꓬ꓾ ꓢꓲ ꓫꓬ ꓕꓳ ꓶ ꓗꓪ ꓟ ꓗꓸ ꓚꓵꓺ ꓔꓯ ꓟꓶ ꓫꓵ ꓫꓵ ꓧꓪꓺ ꓟꓰꓹ ꓠꓬꓲ ꓢꓲ꓾ ꓪꓽ ꓘꓴ ꓢꓲ ꓘꓳ ꓣꓴ ꓞꓷꓹ ꓔ ꓟ ꓥ ꓡꓳ꓾” ꓐꓰ ꓐꓯ_ ꓡꓳ꓿ ꓟꓵꓽ ꓟꓽ ꓟꓷ ꓟꓲ ꓟꓽ ꓟꓷ ꓢꓰꓽ ꓕꓯ꓾ ꓞꓳ ꓤ ꓝꓴꓲ ꓑꓶ ꓓꓴ ꓟꓲ ꓠꓯ ꓔꓯ ꓬꓲꓻ ꓙꓬ ꓡꓰ ꓞꓲꓽ ꓩꓴ ꓗꓷ ꓠꓹ ꓟ ꓬꓰ_ ꓕꓯ꓾ ꓪꓴ-ꓢ ꓠꓬ ꓬꓲ ꓚꓴꓽ ꓬꓲꓹ ꓔꓯ ꓟꓽ ꓛꓲ ꓕꓯ_ ꓡꓰ ꓢꓷꓸ ꓖꓶ_ ꓡꓳ꓿ ꓓꓵꓽ ꓙ ꓒꓳꓹ ꓬꓲꓼ ꓡ ꓠꓹ ꓟ (120) ꓘꓳꓼ ꓬꓲꓼ ꓠꓬꓲꓸ ꓖꓶ_ ꓡꓳ꓿ ꓖꓳ ꓡꓱ ꓥ_ ꓟꓲ ꓞꓳ ꓤ ꓐꓴ ꓠꓬ ꓟꓽ ꓙꓵꓻ꓿ ꓪꓴ-ꓢ ꓬꓲ ꓝꓲ ꓓꓴ ꓔꓯ ꓬꓲ ꓪ ꓤꓲꓺ_ ꓡꓳ꓿ ꓠꓳ-ꓪ ꓐꓯ ꓘꓶ ꓠꓬ ꓚꓵꓺ ꓚꓵꓺ ꓔꓱꓹ_ ꓕꓯ ꓠꓽ꓾ ꓮ ꓫꓵꓽ ꓑꓶ ꓓꓴ ꓬꓲ ꓪ ꓟꓽ ꓙꓵꓻ ꓡ? ꓞꓳ ꓤ ꓕꓲ ꓣꓳ ꓡꓰ ꓞꓳ ꓤ ꓬꓲꓸ ꓔꓴꓺ ꓔꓯ ꓔꓳꓹ ꓢꓲ ꓐꓯ ꓟꓸ ꓖꓶ ꓔꓬ_ ꓟ ꓥ ꓡꓳ꓿ ꓞꓳ ꓤ ꓖꓳ ꓕꓲ ꓧꓳꓽ ꓠꓬ ꓬꓲꓼ ꓠꓬꓲꓸ ꓖꓶ_ ꓟ ꓐꓯ ꓘꓶ ꓔꓯ ꓟꓽ ꓓꓽ ꓔꓳꓹ ꓟ_ ꓡꓰꓽ ꓟꓽ ꓞꓲ꓾ ꓦꓲꓻ ꓡꓲ ꓗꓪ ꓓꓵꓽ ꓙꓰ ꓠꓹ ꓟ_ ꓟꓲ ꓬꓲ ꓪ ꓟꓽ ꓢꓯꓼ ꓕꓵꓼ꓿
	ꓤꓲꓺ ꓢꓴ ꓖꓳ ꓕꓲ ꓧꓳꓽ ꓠꓬ꓾ ꓟꓶ ꓦꓻ ꓟꓽ ꓦ ꓠꓬꓲ ꓗꓳꓸ ꓟ ꓟꓴ ꓗꓪ ꓔꓯ ꓡꓯ ꓠꓬꓲ ꓖꓴꓺ ꓢꓲ꓾ ꓡꓶꓸ ꓑ ꓙꓰ ꓟꓽ ꓓ ꓟ ꓟꓴꓽ ꓗꓪ ꓔꓯ ꓔꓳꓹ ꓟꓸ ꓖꓶ_ ꓡꓳ꓿ ꓙꓲ ꓫꓬ_ ꓟ ꓟꓸ ꓟꓲ ꓔꓯ ꓚꓺ ꓟꓸ ꓖꓶ ꓔꓬ ꓟ ꓠꓳ-ꓪ ꓔꓯ ꓠꓬ ꓬꓲ ꓪ ꓡꓰ ꓞꓳ ꓪꓴꓸ ꓕꓲ ꓣꓳ ꓔꓯ ꓟ_ ꓡꓰ ꓐꓰ ꓬꓰ ꓖꓶ_ ꓡꓳ꓿ ꓖꓳ ꓡꓱ ꓥ_ ꓟꓲ ꓝꓰꓹ ꓔ ꓟ ꓦꓬ ꓠꓬꓲ ꓛꓲ ꓡ_ ꓕꓯ꓾ ꓪꓴ-ꓢ ꓬꓲ ꓐꓯ ꓟꓴ ꓘꓶꓽ_ ꓟ ꓠꓬ꓾ ꓫꓱꓸ ꓤ ꓠꓲꓹ ꓔꓯ ꓟꓳꓻ ꓟꓽ ꓟꓵ ꓢꓴ ꓖꓳ ꓕꓲ ꓜꓴꓻ ꓕꓯ ꓢꓲ ꓗꓪ ꓬꓯꓼ ꓡ ꓗꓷꓳ꓿

ꓓꓵꓽ ꓙ ꓟꓬꓽ ꓢꓴ_ ꓐꓰ ꓟꓽ ꓙꓵꓻ ꓢꓴ

	ꓠꓳ-ꓪ ꓦꓬ ꓠꓬꓲ ꓗꓪ ꓞꓳ ꓤ ꓐꓴ ꓟꓽ ꓧꓪꓸ ꓛꓲ ꓔꓬ ꓟ_ ꓡꓰ ꓐꓰ ꓙꓲ-ꓢꓴ ꓬꓲꓼ ꓡ_ ꓟ ꓦꓬ ꓠꓬꓲ ꓗꓪ ꓥ_ ꓟꓲ꓾ ꓬꓲ ꓖꓳ ꓡꓱ ꓥ ꓡꓳ꓾ ꓐꓰ꓾ ꓬꓰ-ꓢꓴ ꓡꓰ ꓬꓲꓼ ꓠꓬꓲꓸ ꓖꓶ ꓔ_ ꓡꓳ꓿ ꓟ 24ꓽ39꓿ ꓦ ꓡꓱ ꓢꓴ ꓐꓴ ꓠꓬ ꓟꓲ ꓠꓯ_ ꓐꓰ ꓕꓲꓽ ꓟꓺꓼ ꓗꓷ ꓡꓰ ꓕꓯ꓾ ꓟꓲ ꓠꓯ ꓗꓹ ꓛꓲ ꓓꓴ ꓔꓯ ꓘꓴ ꓜꓲ ꓞꓳ ꓗꓪ ꓡꓳꓸ ꓟꓳ_ ꓕꓯ꓾ ꓞꓳ ꓤ ꓐꓴ ꓠꓬ ꓟꓲ ꓠꓯ ꓗꓪ ꓟ ꓙꓳ ꓢꓻ ꓔꓬꓹ ꓢ ꓚꓱꓹ ꓔꓯ ꓥꓳꓺ ꓡꓳꓸ ꓔꓬ ꓕꓯ꓾ ꓞꓼ ꓐꓰ ꓟꓵꓽ ꓐꓬꓱꓼ ꓤꓷꓽ_ ꓟ ꓓꓳ ꓡ ꓢꓲ ꓬꓲ ꓪ ꓥꓳꓺ ꓡꓳꓸ ꓔ ꓟ ꓮ ꓙꓵꓽ ꓠꓬ꓾ ꓕꓲ ꓟꓬꓺ ꓞꓲꓹꓼ ꓗꓪ ꓒꓲꓼ ꓬꓰ_ ꓥꓳ꓿ ꓪꓴ-ꓢ ꓠꓬ ꓟꓵꓽ ꓟꓷ ꓟꓲ ꓟꓷ_ ꓟ ꓓꓳꓽ ꓔꓯ ꓬꓲ ꓚꓳꓺ ꓑ ꓗꓪ ꓐꓰ ꓢꓷ ꓡꓰ ꓝꓲ ꓗꓷ ꓟ_ ꓡꓰ ꓐꓰ꓾ ꓐꓯ ꓟꓴ ꓘꓶꓽ_ ꓟ ꓦꓬ ꓠꓬꓲ ꓠꓶꓽ ꓡ ꓔꓬ ꓟ ꓓꓳꓽ ꓔꓯ ꓥ_ ꓟꓲ꓾ ꓝꓲ ꓓꓴ ꓐꓴ ꓗꓪ ꓐꓰ ꓢꓷꓸ ꓖꓶ ꓬꓲꓼ ꓠꓬꓲꓸ ꓖꓶ ꓔꓬ_ ꓡꓳ꓿ ꓠꓳ-ꓪ ꓦꓬ ꓠꓬꓲ ꓗꓪ ꓟ ꓞꓳ ꓤ ꓐꓴ ꓠꓬ ꓠꓳ-ꓪ ꓡꓰ ꓚꓺ ꓟꓸ ꓖꓶ_ ꓟ ꓓꓳꓽ ꓔꓯ ꓤꓲꓺ ꓗꓷ ꓟ_ ꓡꓰ ꓐꓰ꓾ ꓟꓲ-ꓡ ꓦꓬ ꓠꓬꓲ ꓗꓪ ꓥ_ ꓟꓲ꓾ ꓬꓲ ꓡꓰ ꓚꓺ ꓟꓸ ꓖꓶ_ ꓟ ꓐꓯ ꓘꓶꓽ ꓔꓯ ꓞꓳ ꓤ ꓐꓴ ꓡꓰ ꓤꓲꓺ ꓔꓬ_ ꓡꓳ꓿ ꓟ 24ꓽ33ꓹ39ꓼ ꓟꓳ 6ꓽ12-17ꓼ ꓬꓳ 14ꓽ3ꓼ ꓝꓲ 1ꓽ11ꓼ ꓡꓴ 24ꓽ52-53꓿
	ꓘꓴ ꓜꓲ ꓞꓳ ꓠꓬ ꓪꓴ-ꓢ ꓡꓰ ꓢꓷ ꓖꓶ ꓡ_ ꓟ ꓓꓳꓽ ꓑꓶ ꓓꓴ ꓟꓯꓼ ꓬꓰ ꓡꓯꓼ ꓘꓳ ꓢꓲ꓾ ꓪꓴ-ꓢ ꓔꓯ_ ꓐꓰ ꓧꓹ ꓙꓰꓰꓸ ꓧꓹ ꓙꓰ ꓗꓷ ꓟ ꓔꓲꓺ ꓢꓲꓽ_ ꓡꓳ꓿ 
	ꓙꓲ-ꓢꓴ ꓬꓲꓼ ꓡ_ ꓟ ꓟꓸ ꓟꓲ ꓔꓯ ꓘꓳ ꓣꓴ ꓢꓴ ꓐꓴ ꓠꓬ꓾ ꓦꓰꓼ ꓕꓶꓻ ꓞꓹ ꓠ ꓗꓹ ꓟ ꓝꓲ ꓥ ꓟ ꓔꓯ ꓢꓷ_ ꓡꓳ꓿ “ꓕꓲ ꓞꓲꓼ ꓕꓲ ꓑ ꓟ ꓦꓬ ꓠꓬꓲ_ ꓐꓰ ꓗꓴꓸ ꓙꓲ ꓙꓳ_ ꓟ ꓫꓵꓽ ꓪꓴ ꓮ ꓙꓵꓽ ꓠꓬ꓾ ꓚꓵꓺ ꓚꓵꓺ ꓒꓬꓱꓼ ꓡ_ ꓥꓳ꓾ ꓐꓰ ꓬꓲ ꓪ ꓘꓳ ꓣꓴ ꓔ_ ꓡꓳ꓿ ꓟꓴ ꓗꓪ ꓠꓬ ꓬꓲ ꓪ ꓔꓯ ꓠꓶꓽ ꓡ ꓢꓲ꓾ ꓪꓴ-ꓢ ꓒꓬꓱꓽ ꓕꓯ ꓗꓪ ꓝꓴꓲ ꓙꓳ ꓢꓴ ꓥ ꓟ ꓔꓯ ꓬꓲ ꓪ ꓚꓲ ꓛꓬ ꓢꓷ_ ꓡꓳ꓿” (W. BLISS, MEMORIES OF WILLIAM MILLER, P. 116) ꓦꓬ ꓠꓬꓲ ꓮꓽ ꓘꓶꓸ ꓠꓬꓱꓸ ꓡꓰ ꓠꓬꓲ꓾ ꓬꓲꓼ ꓤ ꓠꓬꓲ ꓤ ꓐꓴ ꓐꓱ ꓶ ꓬꓰ ꓠ ꓗꓹ ꓟ ꓟꓬꓱꓽ ꓔꓯ ꓠꓲꓹ ꓞ ꓬꓰ ꓛꓺ_ ꓟ꓾ ꓙꓲ-ꓢꓴ ꓢꓲꓺ ꓤ ꓐꓴ ꓔꓯ ꓢꓷ ꓡꓰ ꓝꓲ_ ꓡꓳ꓿ ꓕꓲ ꓞꓲꓼ ꓕꓲ ꓑ ꓟ ꓦꓬ  ꓠꓬꓲ ꓠꓬ ꓬꓲ ꓪ ꓒꓬꓱꓽ ꓕꓯ ꓗꓪ ꓗ ꓘꓶ ꓒꓴꓺ ꓔ ꓟ_ ꓡꓰ ꓐꓰ ꓬꓲ ꓪ ꓚꓬꓹ ꓪ_ ꓡꓳ꓿ ꓬꓲ ꓪ ꓡꓰ ꓪꓴ-ꓢ ꓦꓬ ꓠꓬꓲ ꓐꓱ ꓶ ꓙ ꓖꓶ ꓠꓹ ꓟ ꓙ ꓖꓴ ꓚꓺ ꓟꓸ ꓖꓶ_ ꓟ ꓔꓯ ꓢꓲ-ꓫꓬ-ꓟ-ꓦ ꓥ_ ꓟꓲ ꓑ ꓙ ꓢꓲ꓾ ꓬꓲ ꓪ ꓕꓯ ꓢꓲ ꓗꓪ ꓪꓽ ꓠꓬꓲ_ ꓟ ꓧꓳꓽ ꓖꓶ ꓩꓴ ꓡ_ ꓡꓳ꓿ ꓬꓲ ꓪ ꓞꓳ ꓙꓳ_ ꓟ ꓠꓬ ꓠꓲꓹ ꓟꓽ ꓒꓵꓽ ꓠꓲꓹ ꓟꓽ ꓡꓱ ꓟ ꓢꓲꓺ ꓤ ꓐꓴ ꓔꓯ ꓕꓼ ꓓꓴ ꓕꓲ ꓫꓵꓽ ꓒꓬꓱꓼ ꓡ_ ꓡꓳ꓿ ꓗꓹ ꓛꓲ ꓓꓴ ꓧꓪꓺ_ ꓟ꓾ ꓒꓴꓻ ꓤ ꓫꓵꓺ ꓤ ꓧꓪꓺ_ ꓟ_ ꓐꓰ꓾ ꓟꓲ ꓠꓯ ꓙꓵꓽ ꓪ ꓧꓪꓺ ꓢꓯꓼ ꓕꓵꓼ_ ꓟ꓾ ꓕꓱ ꓟꓬ ꓫꓵꓽ ꓗꓪ ꓗꓽ ꓔ ꓟ ꓔꓯ ꓟꓽ ꓠꓲꓹ ꓒꓴ ꓟ ꓢꓲꓺ ꓤ ꓐꓴ ꓠꓬ꓾ ꓥꓳꓺ ꓡꓳꓸ ꓓꓴ_ ꓐꓰ ꓙꓵꓻ ꓠꓲꓹ ꓔꓯ ꓔꓳꓹ ꓢꓴ ꓒꓬꓱꓼ ꓡ_ ꓡꓳ꓿
	ꓒꓳꓹ ꓔꓳꓹ ꓢꓴ ꓐꓴ ꓡꓰ ꓟꓷ ꓠꓷ ꓝ ꓘꓶꓽ ꓕꓱ ꓟ ꓠꓬ ꓔꓳꓹ ꓠꓷꓼ ꓓꓴ ꓔꓳꓹ ꓠꓷꓼ ꓗꓷ ꓟ ꓥ ꓡꓳ꓾ ꓐꓰ ꓚꓺ ꓟꓸ ꓖꓶ ꓢꓲ꓾ ꓟꓷ ꓠꓷ ꓝꓸ ꓘꓶꓽ ꓔꓯ ꓧꓪꓺ ꓟꓰꓹ ꓠꓬꓲ_ ꓟ ꓗꓪ ꓢꓯꓼ ꓐꓽ ꓡꓰ ꓝꓲ_ ꓡꓳ꓿ ꓕꓱ ꓡꓱ ꓗꓷ ꓡꓰ ꓢꓲ꓾ ꓑ-ꓣꓳ-ꓔꓰ-ꓢꓶꓽ-ꓔꓯ ꓐꓴ ꓟꓬ ꓣꓳ-ꓟ ꓛꓲ ꓓꓴ ꓚꓺ ꓙꓰ_ ꓡꓳ꓿ ꓦꓬ ꓠꓬꓲ ꓖꓳ ꓕꓲ ꓡꓶꓸ ꓐꓱ ꓶ ꓬꓳꓹ ꓚꓲꓽ_ ꓟ ꓢꓲ ꓫꓬ ꓕꓳ ꓶ ꓐꓯ ꓘꓶꓽ ꓔꓯ ꓠꓬ ꓙ ꓜꓲꓼ ꓟꓽ ꓐ ꓡ꓾ ꓐꓰ꓾ ꓑ-ꓣꓳ-ꓔꓰ-ꓢꓶꓽ-ꓔꓯ ꓐꓴ ꓡꓰ ꓐꓯ_ ꓡꓳ꓿ ꓓ-ꓠꓲ-ꓡꓰ ꓕꓳ ꓶ_ ꓐꓰ ꓟꓳꓸ ꓖꓶ ꓓꓴ ꓕꓳ ꓶ ꓠꓬ ꓙ ꓜꓲꓼ ꓟꓽ ꓐ ꓡ ꓟ ꓕꓳ ꓶ ꓥ ꓡꓳ꓾ ꓐꓰ꓾ ꓟꓸ ꓟꓲ ꓚꓺ ꓢꓴ ꓐꓴ ꓡꓰ ꓚꓺ ꓒꓬꓱꓺ_ ꓡꓳ꓿
	ꓖꓳ ꓡꓱ ꓥ_ ꓟꓲ ꓢꓲꓺ ꓒ ꓬꓰ-ꓢꓴ ꓡꓰ ꓓ-ꓠꓲ-ꓡꓰ ꓕꓳ ꓶ ꓔꓯ ꓖꓴꓺ ꓢꓲ꓾ “ꓕꓳ ꓶ ꓕꓱ ꓟ ꓵꓺ ꓢꓴ ꓙ ꓜꓲꓼ ꓔ꓾” ꓐꓰ꓾ ꓬꓲ ꓛꓳ ꓒꓯꓹ ꓖꓴ ꓔꓯ ꓐꓯ_ ꓡꓳ꓿ ꓖꓳ ꓟ_ ꓡꓰꓽ ꓟꓽ ꓞꓲ꓾ ꓟꓳꓸ ꓖꓶ ꓓꓴ ꓕꓳ ꓶ ꓠꓬ ꓙ ꓜꓲꓼ ꓐ ꓡ_ ꓟ ꓕꓳ ꓶ ꓥ ꓡꓳ꓿ “ꓬꓰ-ꓢꓴ ꓙꓲ-ꓢꓴ ꓟꓳꓸ ꓖꓶ ꓡ_ ꓟ ꓕꓱ ꓟ ꓠꓬ꓾ ꓪꓴ-ꓢ ꓡꓰ ꓬꓲ ꓚꓳ ꓑ ꓐꓴ ꓔꓯ ꓖꓴꓺ ꓟꓳꓸ ꓖꓶ ꓠꓹ ꓟ ꓐꓱ ꓶ꓾ ꓬꓰ-ꓢꓴ ꓔꓯ ꓖꓶ ꓔ_ ꓡꓳ꓿ ꓕꓱ ꓟꓬ ꓫꓵꓽ ꓟ ꓠꓬ ꓟꓶ ꓤ ꓟꓽ ꓗꓷ ꓡꓰ ꓒꓬꓱꓼ ꓡ ꓠ ꓗꓹ ꓟ ꓥ ꓡꓳ꓿ꓸꓸꓸ ꓟꓷ ꓠꓷ ꓝ ꓘꓶꓽ ꓕꓱ ꓟ ꓔꓯ ꓵꓺ ꓢꓴ_ ꓐꓰ꓾ ꓠ ꓠꓹ ꓢꓲ ꓕꓱ ꓗꓪ ꓐꓳ ꓔ ꓟ ꓔꓯ ꓒꓵꓽ ꓛꓳ ꓢꓴ ꓠꓬ ꓶꓼ ꓙꓳ ꓫꓱꓹ ꓙꓳ_ ꓡꓳ꓿ ꓮ ꓡꓲꓳ ꓐꓯ ꓠꓬ ꓦꓬ ꓠꓬꓲ ꓠꓶꓽ ꓡꓻꓳ꓿” ꓟꓳ 1ꓽ1-3ꓼ ꓟ 24ꓽ15꓿
	ꓟꓸ ꓟꓲ ꓕꓱ ꓟ ꓔꓯ ꓟꓽ ꓵꓺ ꓢꓴ꓾ ꓟꓽ ꓠ ꓡꓳꓸ ꓢꓴ_ ꓐꓰ ꓟꓽ ꓛꓳ ꓫꓱꓽ ꓢꓴ ꓐꓴ ꓠꓬ꓾ ꓙ ꓟꓳ ꓔ ꓟ ꓶꓼ ꓤ ꓫꓱꓹ ꓤ ꓔꓯ ꓓꓽ ꓠꓹ ꓟ ꓙꓵꓽ ꓪ ꓟꓽ ꓙꓳ꓿
	ꓟꓳ ꓖꓶ ꓓꓴ ꓕꓳ ꓶ ꓠꓬ ꓙ ꓜꓲꓼ ꓟꓽ ꓐ ꓡ ꓟ ꓕꓳ ꓶ ꓥ ꓡꓳ꓾ ꓐꓰ꓾ ꓞꓳ ꓤ ꓐꓴ ꓟꓸ ꓖꓶ ꓑꓶꓸ_ ꓡꓳ ꓟꓽ꓿ ꓕꓳ ꓶ ꓕꓱ ꓟ ꓠꓬ ꓮꓽ ꓘꓶꓸ ꓠꓯꓸ_ ꓟ ꓚꓵꓺ ꓘꓶꓽ ꓔꓯ ꓟꓳꓸ ꓖꓶ ꓔ ꓟ ꓕꓳ ꓶ ꓥ ꓡꓳ꓿ ꓟꓳꓸ ꓖꓶ ꓓꓴ ꓕꓳ ꓶ ꓠꓬ ꓓ-ꓠꓲ-ꓡꓰ ꓕꓳ ꓶ ꓔꓯ ꓖꓴꓺ ꓟꓸ ꓖꓶ ꓔꓬ_ ꓡꓳ꓿ ꓕꓱ ꓠꓬꓲꓽ ꓑꓷꓠ ꓡꓱꓸꓼ ꓠꓬ꓾ ꓟꓲ ꓠꓯ ꓡꓳꓹ ꓬꓰ_ ꓐꓰ ꓬꓰ_ ꓕꓯ ꓒꓬꓱꓼ ꓡ ꓠ ꓗꓹ ꓟ꓾ ꓮꓸ ꓓꓲꓽ ꓬꓳꓹ ꓚꓲꓽ_ ꓟ ꓟꓸ ꓘꓶꓽ ꓔꓯ ꓐꓳ ꓔ_ ꓟ ꓥ ꓡꓳ꓿
	ꓪꓴ-ꓢ ꓤ ꓠꓱ ꓐꓴ ꓔꓳꓹ ꓜꓳꓽ ꓡ ꓠ ꓗꓹ ꓟ ꓙꓲꓻ ꓣꓴꓽ ꓓꓴ꓾ ꓟꓯꓼ ꓘꓶꓽ_ ꓐꓰ ꓚꓬꓴꓹ ꓙ_ ꓟ ꓕꓱ ꓟꓬ ꓫꓵꓽ ꓔꓯ ꓬꓳ-ꓦ ꓡꓰ ꓡꓳꓸ ꓟꓳ ꓪ ꓡꓰꓳ꓿ ꓟꓴ ꓗꓪ ꓗꓪ ꓟ ꓜꓻ ꓗꓹ ꓗꓪ꓾ ꓥ ꓠꓬ ꓛꓬꓼ ꓟꓵꓽ ꓗꓪ ꓫꓺ ꓧꓳꓽ ꓠꓹ ꓟ ꓐꓱ ꓶ ꓜꓽ ꓪꓳꓽ ꓟꓲꓺ ꓡ ꓝꓲ_ ꓟ꓾ ꓡꓳꓹ ꓬꓰ_ ꓟ ꓐꓯ ꓘꓶꓽ ꓔꓯ ꓬꓳ-ꓦ ꓡꓰ ꓐꓳ ꓚꓲꓸ ꓔ_ ꓡꓳ꓿ ꓥꓳꓽ ꓡꓰ_ ꓟ ꓚꓱꓹ ꓗꓪ ꓐꓰ ꓔꓱꓹ_ ꓟ ꓚꓱꓹ ꓗꓪ ꓫꓱꓽ ꓙꓰ ꓔꓬ_ ꓢꓴ ꓐꓴ ꓔꓯ꓾ ꓬꓳ-ꓦ ꓐꓳ_ ꓟ ꓕꓳ ꓶ ꓡꓰ ꓬꓲ ꓪ ꓟꓲ ꓙꓬ ꓗꓪ ꓒꓬꓱꓼ ꓡ ꓠ ꓗꓹ ꓟ ꓐꓬꓺ ꓡꓰ ꓓꓴ_ ꓐꓰ ꓢꓰꓼ ꓡꓯ ꓘꓳ_ ꓟ ꓙ ꓖꓴ ꓟꓸ ꓖꓶ ꓓꓴ ꓟꓶ ꓝꓲ_ ꓥꓳ꓿ 
	ꓢꓲ ꓫꓬ ꓕꓳ ꓶ ꓗꓪ ꓟ ꓬꓳꓹ ꓚꓲꓽ_ ꓟ ꓟꓸ ꓟꓲ ꓕꓱ ꓟ ꓔꓯ ꓮꓸ ꓫꓵꓽ ꓑꓶ ꓓꓴ ꓖꓳ ꓕꓯ ꓟ ꓡ ꓞꓳ ꓮꓽ ꓟꓬꓹ ꓕꓲꓽ ꓐꓱ ꓢꓷꓸ ꓟꓽ ꓐ ꓡ_ ꓡ? ꓚꓲ ꓛꓬ ꓗꓶꓸ_ ꓟ ꓚꓱꓹ ꓔꓯ ꓞꓳ ꓤ ꓒꓬꓱꓽ ꓕꓯ ꓗꓪ ꓐꓰ ꓚꓵꓺ ꓔ ꓠꓹ ꓟ꓾ ꓢ-ꓓꓯ ꓡꓰ ꓢꓯꓼ ꓕꓵꓼ_ ꓟ ꓟꓬꓱꓽ ꓥ ꓡꓳ꓿ ꓟꓳꓸ ꓖꓶ ꓓꓴ ꓕꓳ ꓶ ꓔꓯ ꓔꓳꓹ ꓢꓴ ꓓꓳ ꓡ ꓠ ꓗꓹ ꓟ ꓔꓯ ꓬꓰ-ꓢꓴ ꓢꓷ ꓔ ꓟ ꓑꓶ ꓓꓴ꓾ ꓬꓰ ꓡꓰ꓾ ꓕꓳ ꓶ ꓕꓱ  ꓟ ꓔꓯ ꓵꓺ ꓢꓲ ꓛꓳꓻ ꓫꓱꓽ ꓢꓴ ꓠꓬ ꓶꓼ ꓙꓳ ꓫꓱꓹ ꓙꓳ_ ꓡꓳ꓾ ꓐꓰ ꓟꓸ ꓖꓶ ꓔ ꓟ ꓥ ꓡꓳ꓿



























19 ꓕꓱꓺ 

ꓠꓯꓸꓹꓞꓲꓹ ꓟ ꓗꓪ ꓐꓰ ꓠꓬꓲ ꓟꓳ ꓓꓴ ꓣꓳꓸꓹ ꓡ–ꓟ

	ꓕꓲ ꓤꓶ ꓡꓰ ꓕꓲ ꓤꓶꓻ ꓣꓱꓽ ꓬꓰ ꓗꓷ_ ꓟ ꓪꓴ-ꓢ ꓟꓬꓱꓽ ꓠꓯꓸꓼ ꓗꓪ ꓫꓱꓸ ꓡꓯ ꓘꓳ_ ꓟ ꓕꓲ ꓫꓵꓽ ꓔꓯ ꓟꓳꓸ ꓖꓶ ꓓꓳ ꓡ_ ꓡꓳ꓿ ꓪꓴ-ꓢ ꓡꓰ ꓞꓳ ꓤ ꓔꓯ ꓙ ꓡꓯ ꓘꓳ_ ꓟ ꓚꓱꓹ ꓥ_ ꓟꓲ ꓫꓱꓸ ꓡꓯ ꓘꓳ_ ꓡꓳ꓿ ꓠꓬꓲ ꓠꓬꓲ ꓪꓴ-ꓢ ꓟꓬꓱꓽ ꓗꓪ ꓢꓯꓼ ꓕꓵꓼ_ ꓟ ꓠꓬ꓾ ꓧꓶꓸ ꓕꓯ ꓟ_ ꓐꓰ ꓕꓲꓽ ꓡꓰꓹꓼ ꓥ ꓡꓳ꓿ ꓖꓳ ꓡꓱ ꓠꓬꓲ ꓮꓽ ꓠꓱ ꓟ ꓘꓴ ꓜꓲ ꓞꓳ ꓐꓴ ꓔꓳꓹ ꓜꓳꓽ ꓗꓷ ꓟ ꓫꓵꓽ ꓪꓴ ꓠꓬ꓾ ꓠꓬꓲ ꓠꓬꓲ ꓟ ꓘꓴ ꓜꓲ ꓞꓳ ꓐꓴ ꓐꓱ ꓶ ꓬꓲꓸ ꓓꓽ ꓟ ꓢꓳꓺ ꓣꓴ ꓓꓴ ꓒꓬꓱꓼ ꓡ_ ꓡꓳ꓿
	ꓟꓲ ꓠꓯ ꓗꓪ ꓢꓯꓼ ꓟꓬ ꓚꓬꓴꓹ_ ꓟ ꓟꓬꓱꓽ ꓔꓯ ꓢꓯꓼ ꓕꓵꓼ ꓣꓱꓽ ꓬꓰ ꓔꓬ ꓢꓴ ꓐꓴ ꓔꓯ ꓪꓴ-ꓢ ꓡꓰ ꓢꓲ-ꓫꓬ-ꓟ-ꓦ ꓗꓪ ꓐꓰ ꓙ ꓖꓴ ꓧꓳꓽ ꓔꓬ_ ꓡꓳ꓿ ꓞꓳ ꓤ ꓠꓬ ꓪꓴ-ꓢ ꓬꓲ ꓡꓯ ꓒꓯꓹ ꓠꓯꓸꓼ ꓗꓪ ꓓꓯꓹ_ ꓟ ꓣꓱꓽ ꓓꓴ ꓡꓴꓻ ꓥ ꓡꓳ꓿ ꓡꓯꓼ ꓙꓱ ꓔ ꓟ ꓟꓬꓱꓽ ꓔꓯ ꓣꓱꓽ ꓬꓰ ꓐ ꓡ ꓠꓹ ꓟ꓾ ꓪꓴ-ꓢ ꓡꓰ ꓞꓳ ꓤ ꓔꓯ ꓠꓬꓲ ꓟꓳ ꓓꓴ ꓖꓶ ꓔ_ ꓡꓳ꓿ ꓖꓳ ꓡꓱ ꓥ_ ꓟꓲ ꓪꓴ-ꓢ ꓡꓰ ꓡꓯ ꓙꓱ ꓔ ꓟ ꓟꓬꓱꓽ_ ꓐꓰ ꓗꓴꓸ ꓙꓲ ꓙꓳ ꓢꓲ꓾ ꓪꓴ-ꓢ ꓬꓲ ꓚꓴꓽ ꓬꓲꓹ ꓮ ꓡꓲ ꓙꓳ_ ꓟ ꓔꓯ ꓞꓳ ꓤ ꓐꓴ ꓮ ꓙꓵꓽ ꓢꓷꓸ ꓖꓴ ꓡꓰ ꓟꓽ ꓐ ꓡ꓿ ꓪꓴ-ꓢ ꓟꓬꓱꓺ ꓗꓪ ꓐꓰ ꓬꓲ ꓪ ꓚꓺ ꓟꓸ ꓖꓶ ꓔꓬ ꓟ ꓓꓳꓽ ꓔꓯ ꓥ_ ꓟꓲ ꓞꓳ ꓤ ꓐꓴ ꓮ ꓙꓵꓽ ꓙ ꓜꓲꓼ ꓟꓽ ꓐ ꓡ꓿ ꓟꓷ ꓠꓷ ꓝ ꓢꓴ ꓐꓴ ꓥ_ ꓟꓲ ꓬꓲ ꓪ ꓔꓯ ꓡꓯ ꓙꓱ ꓔ ꓟ ꓐꓯ ꓘꓶꓽ ꓮ ꓙꓵꓽ ꓔꓯ ꓬꓲ ꓪ ꓙ ꓜꓲꓼ ꓟꓽ ꓐ ꓡ꓿ ꓖꓳ ꓟ ꓑꓶ ꓓꓴ ꓕꓲ ꓤꓶꓻ ꓡꓰ ꓕꓲ ꓤꓶꓻ ꓗꓪ ꓬꓲꓸ ꓟꓸ ꓟꓲ ꓔꓯ ꓒꓶꓻ ꓠ ꓗ_ ꓡꓳ꓿ (ꓐꓰ 11ꓽ7ꓼ ꓢ 55ꓽ8-9ꓼ 46ꓽ9-19)꓿
	“ꓟꓷ ꓠꓷ ꓝ ꓢꓴ ꓠꓬ꓾ ꓢꓯꓼ ꓟꓬ ꓝꓸ_ ꓟ ꓕꓱ ꓟ ꓔꓯ꓾ ꓜꓲꓻ ꓜꓲꓻ_ ꓡꓰꓽ ꓧꓪꓺ ꓟꓰꓹ ꓠꓬꓲ_ ꓡꓳ꓿ ꓬꓲ ꓪ ꓠꓬ ꓧꓶꓸ ꓕꓯ_ ꓡꓰ ꓠꓴ ꓪ ꓟꓶ_ ꓟ ꓣꓱ ꓛꓰ ꓔꓯ ꓟꓷ ꓠꓷꓹ ꓝ ꓢꓲ꓾ ꓬꓲ ꓪ ꓠꓲꓹ ꓟ ꓗꓪ ꓓꓯꓹ_ ꓟ ꓙꓲ-ꓢꓴ ꓦ ꓡꓰ ꓖꓴꓺ ꓟꓳꓸ ꓖꓶ_ ꓟ ꓙꓲ-ꓢꓴ ꓫ ꓙꓵꓻ_ ꓟ_ ꓐꓰ ꓗꓸ ꓠꓯ ꓢꓲ ꓟꓶ_ ꓟ ꓟꓬꓱꓺ ꓓꓳꓽ ꓠꓬ ꓮꓸ ꓫꓵ ꓥ ꓟ_ ꓐꓰ꓾ ꓮ ꓡꓲ ꓡꓴ ꓫꓵꓽ ꓦꓬ ꓠꓬꓲ ꓗꓪ ꓥ ꓟ꓾ ꓬꓲ ꓪ ꓟꓰꓹ ꓠꓬꓲ ꓗꓷꓳ꓿ ꓬꓲ ꓪ ꓣꓱꓽ ꓙ_ ꓟ ꓠꓬ ꓚꓲ ꓛꓬ ꓐꓱ ꓶ ꓟꓽ ꓥ꓾ ꓠꓴ ꓪ ꓐꓱ ꓶ ꓥ ꓡꓳ꓾ ꓐꓰ꓾ ꓬꓲ ꓪ ꓔꓯ ꓟꓳꓸ ꓖꓶ ꓗꓷꓳ꓿ ꓟꓴ ꓗꓪ ꓗꓪ ꓐꓰ ꓝꓲ ꓩꓴ ꓡ_ ꓟ ꓢꓲ-ꓫꓬ-ꓟ-ꓦ ꓗꓪ ꓐꓰ ꓠꓴ ꓪ ꓔꓯ ꓶꓼ ꓥꓳꓽ ꓫꓱꓹ ꓥꓳꓽ ꓚꓺ ꓟꓸ ꓖꓶ ꓢꓴ ꓡꓰ꓾ ꓕꓱ ꓟ ꓮ ꓟꓶ ꓠꓴ ꓪ ꓔꓯ ꓐꓯ ꓟꓸ ꓖꓶ ꓗꓷꓳ꓿ ꓟꓴ ꓗꓪ ꓝꓲ ꓓꓴ ꓐꓴ ꓠꓬ ꓕꓱ ꓟꓬ ꓫꓵꓽ ꓔꓯ ꓧꓪꓺ ꓟꓰꓹ ꓠꓬꓲ ꓠꓲꓹ ꓫꓵ_ ꓡꓳ꓿” 1 ꓒꓲ 1ꓽ10-12꓿ ꓪꓴ-ꓢ ꓤ ꓠꓱ ꓐꓴ ꓥ ꓟ ꓙꓲ-ꓢꓴ ꓢꓲꓺ ꓤ ꓐꓴ ꓐꓱ ꓶ ꓙꓲꓻ_ ꓟ ꓔꓯꓺ ꓐꓬꓱꓽ ꓥ ꓡꓳ꓿ ꓪꓴ-ꓢ ꓬꓲ ꓢꓲ ꓫꓬ ꓢꓴ ꓐꓴ ꓠꓬ ꓦꓬ ꓠꓬꓲ ꓖꓳ ꓟ ꓗꓪ ꓟꓽ ꓦꓵꓻ ꓡ ꓢꓰꓽ ꓢꓴ ꓐꓱ ꓶ ꓖꓶ ꓔ ꓟ ꓟꓳꓸ ꓖꓶ ꓓꓴ ꓔꓯ ꓜꓲ ꓜꓲ ꓟꓵ ꓟꓵ ꓧꓪꓺ ꓟꓰꓹ ꓠꓬꓲ ꓗꓷꓳ꓿ ꓟꓷ ꓠꓷ ꓝ ꓘꓶꓽ ꓠꓬ ꓙ ꓜꓲꓼ ꓟꓽ ꓐ ꓡ ꓟ ꓥ ꓡꓳ꓾ ꓐꓰ ꓐꓯ ꓢꓲ ꓠꓲꓹ ꓘꓪꓽ ꓫꓵ ꓔꓬ ꓢꓴ꓾ ꓟꓲ ꓠꓯ ꓔꓯ ꓠꓲꓹ ꓠꓵ ꓢꓴ_ ꓐꓰ ꓪꓴ-ꓢ ꓫꓵꓽ ꓪꓴ ꓔꓯ ꓟꓽ ꓠꓲꓹ ꓡꓱꓻ ꓢꓴ ꓐꓴ ꓐꓱ ꓶ ꓓꓰꓺ ꓓꓴ ꓙꓳ_ ꓡꓳ ꓟꓽ ꓥ ꓡ?
	ꓪꓴ-ꓢ ꓚꓳ ꓑ ꓐꓴ ꓬꓲ ꓪ ꓠꓲꓹ ꓟ ꓠꓬ ꓪꓴ-ꓢ ꓐꓯ ꓘꓶ ꓗꓪ ꓐꓳ ꓖꓶ ꓔ ꓟ ꓕꓲꓽ ꓐꓱ ꓤꓽ ꓔꓯ_ ꓡꓰꓽ ꓙ ꓜꓲꓼ ꓢꓲ꓾ ꓡꓲꓽ ꓤ ꓒꓰꓼ ꓤ_ ꓐꓰ ꓟꓽ ꓔꓱꓹ ꓟ ꓟꓸ ꓟꓲ ꓑꓶ ꓓꓴ ꓟꓬ ꓢꓶꓽ ꓔꓶꓺ ꓞꓹ_ ꓡꓳ꓿ ꓝꓲ ꓓꓴ ꓐꓴ ꓠꓬ ꓬꓰ-ꓢꓴ_ ꓐꓰ ꓕꓲ ꓪꓺꓼ ꓔꓬ ꓕꓯ ꓥ_ ꓟꓲ꓾ ꓬꓰ-ꓢꓴ ꓠꓬ ꓟꓲ ꓠꓯ ꓗꓪ ꓬꓲ-ꓢꓷ-ꓡꓰ ꓗꓴꓷꓼ ꓔꓶꓺ ꓠꓹ ꓟ ꓡ ꓗꓷ ꓢꓴ ꓥ ꓡꓳ꓾ ꓐꓰ ꓘꓳ ꓣꓴ ꓔ ꓢꓴ ꓕꓲꓽ ꓐꓱ ꓙꓳ_ ꓡꓳ꓿ ꓬꓰ-ꓢꓴ ꓡꓰ ꓬꓲ ꓫꓵꓻ ꓠ ꓗꓹ ꓟ ꓙ ꓖꓴ ꓔꓯ ꓐꓯ ꓟꓸ ꓖꓶ_ ꓕꓯ꓾ ꓬꓲ ꓪ ꓠꓺ ꓠꓹ ꓟꓽ ꓗꓴꓸ꓿

“ꓦꓬ ꓠꓬꓲ ꓐꓲꓺ ꓡꓻꓳ”

	“ꓦꓬ ꓠꓬꓲ ꓐꓲꓺ ꓡꓻꓳ꓿ ꓪꓴ-ꓢ ꓗꓴꓷꓼ ꓠꓶꓽ ꓡꓻꓳ꓿ ꓠꓴ ꓪ ꓓꓵ ꓙ ꓒꓳꓹ ꓡꓰꓼ ꓡ ꓢꓲ ꓶꓼ ꓥꓳꓽ ꓫꓱꓹ ꓥꓳꓽ ꓔꓯ ꓙꓵꓻ꓾ ꓐꓯ_ ꓟ ꓓꓳꓽ ꓚꓺ ꓟꓸ ꓖꓶ ꓝꓲ ꓠꓹ ꓟ꓾ ꓬꓰ-ꓢꓴ ꓡꓰ ꓬꓲ ꓛꓳ ꓒꓯꓹ ꓐꓴ ꓔꓯ ꓝꓲ ꓩꓴ ꓗꓷ_ ꓡꓳ꓿ ꓘꓳ 1ꓽ15꓿ ꓐꓯ ꓘꓶꓽ ꓕꓱ ꓟ ꓠꓬ ꓓ-ꓠꓲ-ꓡꓰ (9) ꓕꓱꓺ ꓔꓯ ꓬꓲꓸ ꓚꓰꓺ ꓬꓰ ꓔ_ ꓡꓳ꓿ ꓟꓲ-ꓢ-ꓬ ꓦꓬ ꓠꓬꓲ ꓗꓪ ꓛꓲ ꓠꓬ (69) ꓠꓽ ꓟꓶ ꓫꓵ_ ꓡꓳ꓿ ꓙꓲ-ꓢꓴ ꓠꓬ ꓙꓱ-ꓣꓴ-ꓢ-ꓡꓱ ꓡꓳ ꓒꓱ ꓗꓪ ꓐꓰ ꓕꓲꓽ ꓟꓲ ꓠꓯ ꓡꓱꓸꓼ ꓔꓯ ꓙꓵꓽ ꓡ_ ꓟ ꓦꓬ ꓠꓬꓲ ꓔꓯ ꓝꓲ ꓓꓴ ꓐꓴ ꓥꓳꓺ ꓡꓳꓸ ꓔ_ ꓡꓳ꓿
	ꓬꓲ ꓪ ꓠꓬ ꓟꓷ ꓠꓷ ꓝ ꓗꓶꓽ ꓔꓯ ꓬꓲ ꓜꓶꓻ ꓟꓽ ꓙ ꓜꓲꓼ ꓥ_ ꓟꓲ꓾ ꓬꓲ ꓪ ꓔꓯ ꓡꓯ ꓙꓱ ꓔ ꓟ ꓓꓳꓽ ꓔꓯ ꓠꓽ ꓬꓲ ꓪ ꓚꓺ ꓒꓬꓱꓺ_ ꓡꓳ꓿ ꓬꓲ ꓪ ꓚꓺ ꓔꓬ ꓟ ꓓꓳꓽ ꓠꓬ ꓓ-ꓠꓲ-ꓡꓰ 9ꓽ25 ꓔꓯ ꓬꓲꓸ ꓚꓰꓺ ꓬꓰ ꓔ ꓥ_ ꓟꓲ꓾ “ꓙꓲ-ꓢꓴ ꓔꓯ ꓠꓬ ꓢꓰꓼ ꓗꓷ_ ꓥꓳ꓾” ꓐꓯ_ ꓟ ꓟꓸ ꓟꓲ ꓝꓲ ꓔꓯ ꓬꓲ ꓪ ꓧꓪꓺ ꓟꓽ ꓟꓳ꓿ ꓟꓲ ꓠꓯ ꓗꓴꓷꓼ ꓗꓪ ꓟ ꓗꓹ ꓛꓲ ꓓꓴ ꓔꓯ ꓬꓲ ꓪ ꓠꓲꓹ ꓥꓳꓺ ꓔꓬ ꓟ ꓑꓶ ꓓꓴ꓾ ꓬꓲ ꓪ ꓦꓻ ꓟꓬ ꓢꓶꓽ ꓠꓬ ꓔꓶꓺ ꓡꓰꓳ꓿ ꓙꓲ-ꓢꓴ ꓠꓬ ꓓ-ꓪꓵꓼ ꓙꓵꓽ ꓠꓬꓲꓸ ꓕꓲꓺ ꓗꓪ ꓠꓬꓲꓸ ꓠꓸ_ ꓥꓳ꓾ ꓐꓰ ꓬꓲ ꓪ ꓓꓵꓽ ꓙ ꓥꓳꓺ ꓡꓳꓸ ꓔꓬ ꓕꓯ꓾ ꓙꓲ-ꓢꓴ ꓔꓯ ꓣꓴꓻ ꓔꓯꓹ ꓙꓰ_ ꓟ꓾ ꓓꓶꓽ ꓪ ꓡꓰ_ ꓟ꓾ ꓤꓲꓺ_ ꓟ_ ꓐꓰ ꓡꓯ ꓐꓳ ꓔꓶ ꓓꓴ ꓗꓪ ꓕꓯꓼ ꓢꓰꓼ_ ꓟ ꓔꓯ ꓬꓲ ꓪ ꓡꓳꓸ ꓟꓳ ꓗꓷ ꓟ ꓑꓶ ꓓꓴ꓾ ꓝꓲ ꓓꓴ ꓐꓴ ꓠꓬ ꓠꓲꓹ ꓟ ꓐꓬꓺ ꓡꓰꓳ꓾ ꓠꓲꓹ ꓟ ꓙꓬꓺ ꓡꓰꓳ꓿
	ꓙꓲ-ꓢꓴ ꓠꓬ ꓟꓷ ꓠꓷ ꓝ ꓔ ꓟ ꓝꓲ ꓗꓪ ꓔꓳꓼ꓾ ꓐꓰ ꓬꓯꓼ ꓛꓲ ꓡ_ ꓡꓳ꓿ ꓢꓲ ꓫꓬ ꓕꓳ ꓶ ꓗꓪ ꓐꓯ ꓔ ꓟ ꓠꓬ ꓜꓲ ꓜꓲ ꓟꓵ ꓟꓵ ꓐꓲꓺ ꓡꓰ_ ꓡꓳ꓿ ꓙꓲ-ꓢꓴ ꓡꓰ ꓬꓰ ꓡ ꓠ ꓗꓹ ꓟ ꓟꓬꓱꓽ ꓔꓯ ꓪꓴ-ꓢ ꓐꓯ ꓘꓶ_ ꓐꓰ ꓢꓲ-ꓫꓬ-ꓟ-ꓦ ꓡꓰ ꓢꓷ ꓙ ꓟꓳ ꓙ_ ꓡꓳ꓿ ꓖꓳ ꓡꓱ ꓥ_ ꓟꓲ ꓝꓲ ꓓꓴ ꓐꓴ ꓠꓲꓹ ꓟ ꓠꓯꓸꓼ ꓗꓪ ꓓꓵ ꓙ ꓟꓬꓽ ꓔꓬ ꓢꓰꓽ ꓡꓳ꓿ ꓬꓰ-ꓢꓴ ꓠꓬ ꓟꓲ-ꓢ-ꓬ ꓥ ꓕꓯ ꓠꓽ꓾ ꓬꓲ ꓪ ꓔꓯ ꓠꓲꓹ ꓫ ꓓꓴ_ ꓐꓰ ꓠꓲꓹ ꓟ ꓐꓬꓺ ꓓꓴ ꓔꓳꓹ ꓜꓳꓽ ꓝꓲ_ ꓥꓳ ꓪ? ꓠ ꓠꓬꓲ ꓘꓶꓽ ꓕꓱ ꓟ ꓠꓬ ꓙꓲ-ꓢꓴ ꓫꓵꓻ_ ꓟ_ ꓐꓰ ꓢꓯꓸ ꓬꓲꓼ ꓡ_ ꓟ ꓦꓬ ꓠꓬꓲ ꓠꓬꓲꓽ ꓗꓴꓸ ꓚꓸꓼ ꓗꓪ ꓟ ꓠꓽ ꓦꓬ ꓠꓬꓲ ꓗꓪ ꓝꓲ ꓓꓴ ꓐꓴ ꓠꓲꓹ ꓟ ꓔꓯ ꓫꓸ ꓘꓶꓻ ꓡꓰ ꓝꓲ_ ꓟ ꓠ ꓠꓬꓲ ꓘꓶꓽ ꓥ ꓡꓳ꓿
	ꓖꓳ ꓡꓱ ꓥ_ ꓟꓲ ꓢꓲꓺ ꓒ ꓠꓬ ꓬꓲ ꓪ ꓔꓯ ꓟꓽ ꓡꓳꓺ ꓗꓷ꓿ “ꓥꓪ ꓠꓬ ꓠꓯ ꓞꓲꓹ_ ꓟ ꓗꓪ ꓠꓬꓲꓸ ꓠꓸ ꓔꓬ ꓕꓯ꓾ ꓬꓰ-ꓧꓳ-ꓧꓪ ꓠꓬ ꓥꓪ ꓐꓱ ꓶ ꓠꓬꓲ ꓟꓳ ꓓꓴ ꓬꓰ_ ꓥꓳ꓿ ꓸꓸꓸ ꓬꓲ ꓡꓰ ꓠꓬꓲ ꓟꓳ ꓓꓴ ꓗꓪ ꓥꓪ ꓔꓯ ꓧꓳꓽ ꓓꓳ ꓡ_ ꓥꓳ꓿ ꓬꓲ ꓙꓲ ꓫꓬ_ ꓟ ꓔꓯ ꓥꓪ ꓟꓳ ꓪ_ ꓥꓳ꓿” “ꓠꓯ ꓞꓲꓹ ꓟ ꓗꓳ ꓡꓳ ꓗꓪ ꓞꓳ ꓔꓱꓹ ꓐꓱ ꓶ ꓠꓬꓲ ꓟꓳ ꓓꓴ ꓡ_ ꓡꓳ꓿” “ꓬꓲ ꓪ ꓟꓲ ꓕꓯ ꓢꓲ ꓗꓪ ꓠꓯ ꓞꓲꓹ_ ꓟ ꓔꓯ ꓥꓪ ꓡꓰ ꓠꓬꓲ ꓟꓳ ꓓꓴ ꓒꓬꓱꓼ ꓡ ꓝꓲ_ ꓥꓳ꓿ ꓟꓳ ꓟꓳ ꓱꓺ ꓱ ꓔꓯ ꓫꓬꓹ ꓓꓰꓺ ꓡꓰ ꓝꓲ_ ꓥꓳ꓿ ꓥꓪ ꓡꓰ ꓕꓱ ꓟꓬ ꓫꓵꓽ ꓬꓰ ꓢꓲ꓾ ꓬꓲ ꓪ ꓔꓯ ꓥꓪ ꓟꓽ ꓡꓳ ꓒꓰꓹ ꓗꓷ꓿” ꓘꓷ 7ꓽ8-9ꓼ ꓖꓪ 112ꓽ4ꓼ ꓢ 42ꓽ16꓿
	“ꓦꓬ ꓠꓬꓲ ꓐꓲꓺ ꓡꓰꓳ꓿ ꓪꓴ-ꓢ ꓗꓴꓷꓼ ꓠꓶꓽ ꓡꓻꓳ꓾” ꓐꓰ꓾ ꓝꓲ ꓓꓴ ꓐꓴ ꓡꓰ ꓚꓺ ꓟꓸ ꓖꓶ_ ꓟ ꓠꓬ ꓚꓵꓺ ꓚꓵꓺ ꓥ ꓡꓳ꓿ (69) ꓠꓽ ꓡꓳꓹ ꓬꓰ_ ꓕꓯ ꓬꓰ-ꓢꓴ ꓠꓬ ꓖꓳ ꓓꓱ ꓔꓲꓹ ꓖꓶ ꓢꓴ ꓬꓳ-ꓦ ꓡꓯ ꓒꓯꓹ ꓗꓪ ꓖꓳ ꓓꓱꓽ ꓔꓲꓹ ꓢꓲ꓾ ꓢꓲ-ꓫꓬ-ꓟ-ꓦ ꓗꓪ ꓐꓰ ꓟꓰꓺ ꓞꓲ ꓟꓰ ꓖꓶ_ ꓟ ꓘꓳ ꓣꓴ ꓟꓶ_ ꓡꓳ꓿ “ꓪꓴ-ꓢ ꓗꓴꓷꓼ” ꓕꓱ ꓟ ꓠꓬ ꓬꓲ ꓪ ꓘꓳ ꓣꓴ ꓔ ꓟ_ ꓡꓰ ꓐꓰ ꓟꓲ ꓠꓯ ꓗꓪ ꓔꓶꓺ ꓡ ꓠꓹ ꓟ ꓟꓽ ꓥ꓾ “ꓟꓴ ꓗꓪ ꓠꓯꓸ ꓘꓪ ꓗꓪ ꓟ ꓗꓴꓷꓼ ꓥ ꓕ ꓑꓳ ꓗꓪ ꓟ ꓪꓽ ꓠꓬꓲ_ ꓟ ꓠꓬ꓾ ꓟꓴ-ꓡꓳꓹ-ꓬꓰ-ꓢꓴ ꓬꓲ ꓢꓲ ꓫꓬ ꓢꓴ ꓑ ꓫꓬꓼ ꓐꓴ ꓔꓯ ꓖꓶ_ ꓟ꓾ ꓕꓲ ꓞꓲ ꓕꓲ ꓑ ꓟ ꓗꓴꓷꓼ” ꓟꓽ ꓥ꓿ ꓓ 9ꓽ25꓿
	“ꓪꓴ-ꓢ ꓗꓴꓷꓼ” ꓐꓯ_ ꓟ ꓠꓬ ꓣꓱ ꓛꓰ ꓗꓴꓷꓼ_ ꓐꓰ ꓐꓬꓱꓼ ꓡꓱꓼ ꓡꓱꓼ ꓟ ꓗꓴꓷꓼ ꓔꓯ ꓐꓯ_ ꓡꓳ꓿ “ꓖꓳ ꓡꓱ ꓠꓬꓲ ꓣꓳ ꓠꓬ ꓫꓱꓸ ꓤ_ ꓟ ꓟꓶ ꓠꓹ ꓟ_ ꓐꓰ ꓣꓱ ꓕꓳꓽ_ ꓟ ꓕꓲ ꓝꓲ ꓗꓪ ꓬꓰ ꓙ ꓓꓴ ꓣꓱ ꓛꓰ ꓧꓪꓺ ꓟꓶ ꓠꓹ ꓟ꓾ ꓣꓳ ꓠꓬ ꓣꓱꓽ ꓛꓰ ꓖꓶ ꓖꓴ ꓙꓵꓽ ꓠꓬꓲꓸ ꓕꓲꓺ ꓗꓪ ꓠꓲꓹ ꓪꓴꓽ ꓪꓴꓽ_ ꓡꓰꓽ ꓠꓶꓽ ꓙꓰ ꓡꓯ꓾” ꓐꓰ꓾ ꓝꓲ ꓓꓴ ꓒꓳ-ꓡꓳ ꓡꓰ ꓐꓯ_ ꓡꓳ꓿ ꓦꓲ 4ꓽ16꓿ ꓙꓵ ꓠꓬꓲꓸ ꓕꓲꓺ ꓙꓳ_ ꓟ ꓠꓬ ꓗꓴꓷꓼ ꓥ_ ꓟꓲ ꓙꓳ_ ꓟ ꓔꓯ ꓖꓴꓺ ꓟꓳꓸ ꓖꓶ ꓔꓬ_ ꓡꓳ꓿ ꓞꓳ ꓤ ꓠꓲꓹ ꓟ ꓠꓯꓸꓼ ꓗꓪ ꓟꓬꓱꓽ ꓬꓰ ꓔꓬ ꓟ ꓣꓱ ꓛꓰ ꓔꓯ ꓖꓴꓺ ꓟꓸ ꓖꓶ ꓠꓹ ꓟ꓾ ꓬꓰ-ꓢꓴ ꓡꓰ꓾ “ꓟꓴ ꓗꓪ ꓗꓴꓷꓼ” ꓐꓯ_ ꓟ ꓐꓯ ꓘꓶ ꓔꓯ ꓣꓱꓽ_ ꓡꓳ꓿ ꓖꓳ ꓟ_ ꓡꓰ ꓐꓰ ꓐꓬꓱꓼ ꓡꓱꓼ ꓡꓱꓼ ꓟ ꓙꓵꓽ ꓠꓬꓲꓸ ꓕꓲꓺ ꓥ_ ꓟꓲ꓾ ꓐꓬꓱꓼ ꓡꓱꓼ ꓡꓱꓼ ꓟ ꓗꓴꓷꓼ ꓙꓳ_ ꓟ ꓔꓯ ꓖꓴꓺ ꓔ_ ꓡꓳ꓿ ꓟ 25ꓽ31-32꓿ ꓗꓴꓷꓼ ꓕꓱ ꓟ ꓠꓬ ꓟꓲ ꓠꓯ ꓗꓪ ꓓꓹ_ ꓢꓰꓽ ꓡꓳ꓿ ꓙꓲ-ꓢꓴ ꓠꓬꓲꓽ ꓧꓪꓹ ꓕꓲ ꓧꓪꓹ ꓟꓽ ꓬꓲꓼ ꓡ ꓕ ꓑꓳ ꓗꓴꓷꓼ ꓖꓳ ꓟ ꓟꓽ ꓛꓲ ꓡ꓿
	ꓬꓰ-ꓢꓴ ꓢꓯꓼ ꓟꓬ ꓞꓷꓹ ꓗꓷ_ ꓕꓯ꓾ ꓬꓲ ꓡꓰ “ꓬꓰ ꓓꓳ ꓡꓰꓳ꓾” ꓐꓰ꓾ ꓘꓴꓻ_ ꓡꓳ꓿ ꓖꓳ ꓟ ꓠꓬ ꓬꓲ-ꓓꓰ-ꓐꓱ ꓗꓪ ꓬꓲ ꓪꓴꓸ ꓟ ꓞꓳ ꓑ ꓤ_ ꓐꓰ ꓤ ꓟꓶ ꓤ ꓔꓯ ꓙ ꓟꓳ ꓔ ꓟ ꓙ ꓟꓳ ꓘꓶꓽ ꓔꓯ ꓕꓶꓻ ꓡꓰ ꓝꓲ ꓠꓹ ꓟ ꓥ ꓡꓳ꓿ ꓮꓽ ꓠꓱ ꓠꓱ ꓕꓯ_ ꓡꓰ ꓖꓶ ꓔ ꓟ ꓙ ꓟꓳ ꓘꓶ ꓔꓯ ꓝꓸ ꓩꓴ ꓡ_ ꓟ ꓣꓱꓽ ꓛꓰ ꓗꓴꓷꓼ ꓠꓬ꓾ ꓬꓰ-ꓢꓴ ꓫꓵꓻ ꓙ_ ꓟ ꓦꓬ ꓠꓬꓲ ꓗꓪ ꓪꓴꓸ ꓔꓴ ꓗꓷꓳ꓿
	ꓬꓰ-ꓢꓴ ꓫꓵꓻ ꓙ_ ꓟ ꓠꓬ꓾ ꓬꓲ ꓛꓳ ꓒꓯꓹ ꓐꓴ ꓟꓬ ꓢꓶꓽ ꓗꓪ꓾ ꓥꓳꓺ ꓡꓳꓸ ꓓꓴ ꓒꓲꓼ ꓬꓰ ꓓꓴ ꓕꓲ ꓫꓵꓽ_ ꓡꓰ ꓐꓰ ꓗꓹ ꓥ_ ꓟꓲ꓾ ꓖꓳ ꓟ ꓡꓰ ꓣꓱꓽ ꓛꓰ ꓗꓴꓷꓼ ꓔꓯ ꓕꓲ ꓞꓲꓼ ꓕꓶꓻ ꓡꓰ ꓝꓲ_ ꓡꓳ꓿ ꓬꓰ-ꓢꓴ ꓫꓵꓻ ꓙ_ ꓟ ꓠꓬ ꓬꓲ ꓛꓳ ꓒꓯꓹ ꓐꓴ ꓔꓯ ꓠꓲꓹ ꓟ ꓐꓬꓺ ꓡꓰ ꓝꓲ_ ꓥ_ ꓟꓲ꓾ ꓕꓲ ꓒꓳꓹ ꓗꓪ ꓬꓲ ꓪ ꓙꓵꓻ ꓠꓲꓹ ꓠꓬ ꓔꓱꓹ_ ꓟ ꓥ ꓟ ꓔꓯ ꓗꓸ ꓚꓵꓺ ꓟꓳꓸ ꓖꓶ ꓔꓬ_ ꓡꓳ꓿ ꓬꓲ ꓪ ꓔꓯ ꓠꓲꓹ ꓟ ꓐꓬꓺ ꓡꓰ ꓝꓲ_ ꓟ ꓖꓳ ꓕꓲ ꓫꓵꓽ ꓡꓰ ꓞꓳ ꓤ ꓕꓲꓽ ꓤꓶꓻ ꓡꓰ ꓕꓲ ꓤꓶꓻ ꓗꓪ ꓟ ꓙꓵꓻ ꓢꓴ ꓐꓴ ꓐꓱ ꓶ ꓥꓳꓺ ꓡꓳꓸ ꓓꓴ ꓗ ꓘꓶꓽ ꓔꓯ ꓒꓴꓺ ꓖꓶ ꓗꓷꓳ꓿
	ꓬꓰ-ꓢꓴ ꓬꓲ ꓛꓳ ꓒꓯꓹ ꓐꓴ ꓬꓰ-ꓢꓴ ꓔꓯ ꓠꓲꓹ ꓠꓵꓻ_ ꓟ ꓠꓵ ꓠꓲꓹ ꓠꓯꓸꓼ ꓗꓪ꓾ ꓚꓲ ꓛꓬ ꓙꓲꓻ ꓖꓴ ꓧꓪꓺ_ ꓟ ꓙꓽ ꓠꓲꓹ ꓕꓱꓹ ꓞꓹ_ ꓡꓳ꓿ ꓬꓲ ꓪ ꓠꓲꓹ ꓟ ꓠꓯꓸꓼ ꓗꓪ ꓙꓵꓽ ꓠꓬꓲꓸ ꓕꓲꓺ꓾ ꓙꓵꓽ ꓪꓴꓸ ꓛꓴꓽ_ ꓐꓰ ꓪꓽ ꓠꓬꓲ_ ꓟ ꓔꓯ_ ꓡꓰꓽ ꓓꓵꓽ ꓙ ꓔꓬ_ ꓡꓳ꓿ ꓬꓲ ꓪ ꓘꓶꓽ ꓘꓹ_ ꓟ_ ꓐꓰ ꓟꓲ ꓠꓯ ꓟꓬꓱꓺ ꓓꓳ ꓔꓯ ꓟꓷꓼ ꓢꓲꓼ_ ꓟ ꓑꓶ ꓓꓴ꓾ ꓟꓴ ꓗꓪ ꓗꓴꓷꓼ ꓫꓵꓽ ꓪꓴ_ ꓐꓰ ꓫꓵꓻ ꓙ ꓠ ꓗꓹ ꓟ ꓙ ꓖꓴ ꓐꓯ ꓟꓸ ꓖꓶ ꓔꓬ ꓟ ꓬꓰ-ꓢꓴ ꓙꓲ-ꓢꓴ ꓬꓲ ꓐꓯ ꓘꓶꓽ ꓔꓯ ꓬꓲ ꓪ ꓧꓪꓸ ꓛꓲ ꓔꓬ ꓟꓽ ꓐ ꓡ꓿ ꓬꓲ ꓪ ꓛꓬꓻ ꓖꓴ ꓥꓳꓽ ꓖꓴ ꓑꓶ ꓓꓴ꓾ ꓬꓲ ꓪ ꓔꓯ ꓫꓬꓹ ꓔꓱꓹ ꓖꓶ ꓠꓹ ꓟ꓾ ꓫꓸ ꓙꓵꓻ ꓓꓴ ꓔꓳꓹ ꓜꓳꓽ ꓝꓲ_ ꓡꓳ꓿ ꓝꓲ ꓓꓴ ꓐꓴ ꓠꓬ ꓪꓴ-ꓢ ꓬꓲ ꓶꓼ ꓓꓳꓽ ꓫꓱꓹ ꓓꓳꓽ ꓔꓯ ꓡꓯ ꓙꓱ ꓪ ꓡꓰ ꓠ ꓗꓹ ꓢꓴ ꓐꓴ ꓥ ꓠꓬꓲ꓾ ꓬꓲ ꓪ ꓔꓯ ꓫꓬꓹ ꓔꓱꓹ ꓖꓶ ꓠꓹ ꓟ ꓐꓱ ꓶ꓾ ꓫ ꓙꓵꓻ ꓓꓴ ꓔꓳꓹ ꓜꓳꓽ ꓝꓲ_ ꓟ ꓥ ꓡꓳ꓿ ꓬꓰ-ꓢꓴ ꓠꓬ ꓬꓲ ꓢꓯꓸ ꓬꓲꓼ ꓡ ꓗ ꓠꓯ꓾ ꓬꓲ-ꓟ-ꓪꓴ-ꓢꓶ ꓗꓪ ꓙꓰ ꓔꓬ ꓟ ꓬꓲ ꓛꓳ ꓒꓯꓹ ꓐꓴ ꓔꓯ ꓟꓳꓸ ꓖꓶ ꓢꓲ꓾ “ꓢꓲ ꓫꓬ ꓕꓳ ꓶ ꓗꓪ ꓬꓲ ꓚꓲ ꓛꓬ ꓔꓯ ꓐꓯ ꓬꓯꓼ_ ꓟ ꓮ ꓙꓵꓽ꓾ ꓬꓲ ꓪ ꓔꓯ ꓒꓶꓻ ꓟꓸ ꓖꓶ_ ꓡꓳ꓿” ꓡꓴ 24ꓽ27ꓼ 22ꓽ24꓿ ꓬꓰ-ꓢꓴ ꓬꓲ ꓔꓶꓺ ꓙꓱꓼ ꓠꓬ “ꓪ ꓜꓲ ꓕꓶꓻ_ ꓟ ꓟꓷ ꓠꓷ ꓝ ꓘꓶꓽ” ꓔꓯ ꓙꓵꓻ_ ꓟ ꓗꓪ ꓪ ꓜꓲ ꓕꓶꓻ ꓡꓰ ꓝꓲ ꓠꓹ ꓟ ꓥ ꓡꓳ꓿ 2 ꓒꓲ 1ꓽ19꓿ ꓖꓳ ꓡꓱ ꓐꓯ_ ꓕꓯ꓾ ꓚꓲ ꓛꓬ ꓡꓰ ꓢꓷ ꓙ ꓟꓳ ꓙ_ ꓟ ꓗꓪ ꓐꓰ ꓡꓰꓽ ꓟꓽ ꓥ ꓥ꓾ ꓘꓶ ꓫꓵꓽ ꓡꓵꓺ ꓗꓪ ꓟ ꓟꓷ ꓠꓷ ꓝ ꓘꓶꓽ ꓗꓪ ꓐꓰ ꓬꓲ ꓪ ꓙꓵꓻ ꓠꓲꓹ ꓔꓯ ꓕꓶꓻ ꓡꓰ ꓝꓲ ꓠꓹ ꓟ ꓥ ꓡꓳ꓿ ꓟꓷ ꓠꓷ ꓝ ꓘꓶ ꓕꓱ ꓟ ꓔꓯ ꓑꓯꓹ ꓖꓶ ꓠꓹ ꓟ ꓐꓱ ꓶ ꓬꓰ-ꓢꓴ ꓡꓰ “ꓟꓳ-ꓫꓲ_ ꓐꓰ ꓟꓷ ꓠꓷꓹ ꓝ ꓢꓴ ꓮ ꓙꓵꓽ” ꓔꓯ ꓖꓴꓺ ꓟꓸ ꓖꓶ_ ꓡꓳ꓿

ꓦ ꓡꓱ ꓐꓳ_ ꓟ ꓙ ꓟꓳ ꓘꓶꓽ ꓔꓯ ꓠꓲꓹ ꓟ ꓐꓬꓺ ꓡꓰ_ ꓟ

	ꓬꓰ-ꓢꓴ ꓬꓲ ꓛꓳ ꓒꓯꓹ ꓐꓴ ꓠꓬ꓾ “ꓟꓳ-ꓫꓲ_ ꓐꓰ ꓟꓷ ꓠꓷ ꓝ ꓢꓴ ꓮ ꓙꓵꓽ ꓗꓪ ꓐꓰ ꓪꓴꓸ ꓔꓴ ꓢꓲ꓾ ꓢꓲ ꓫꓬ ꓕꓳ ꓶ ꓗꓪ” ꓐꓯ ꓔ ꓟ ꓬꓰ-ꓢꓴ ꓔꓯ ꓧꓶꓸ ꓕꓯ ꓟ ꓢꓶꓸ ꓟꓽ ꓞꓲ ꓢꓷ ꓔꓲꓺ ꓢꓲꓽ ꓡꓰ_ ꓡꓳ꓿ ꓓꓵꓽ ꓙ ꓟꓬꓽ_ ꓟ_ ꓐꓰ ꓠꓲꓹ ꓟ ꓐꓬꓺ_ ꓟ ꓠꓬꓲ ꓖꓴ ꓗꓪ꓾ ꓦ ꓡꓱ ꓐꓳ_ ꓟ_ ꓐꓰ ꓔꓲꓺ ꓢꓲꓽ_ ꓟ ꓙꓵꓻ ꓠꓲꓹ ꓙꓳ ꓡ_ ꓡꓳ꓿ ꓮꓸ ꓓꓲꓽ ꓪꓴꓽ_ ꓟ ꓫ ꓓꓴ ꓔꓯ ꓬꓲ ꓪ ꓗꓳꓸ ꓙ ꓙꓰ ꓢꓲ꓾ ꓪꓴ-ꓢ ꓐꓯ ꓘꓶꓽ ꓠꓬ ꓬꓲꓸ ꓚꓰꓺ ꓕꓶꓻ ꓡꓰ_ ꓡꓳ꓿ ꓮ ꓟꓶ ꓗꓪ ꓐꓰ ꓪꓴꓸ ꓔꓴ ꓢꓲ ꓬꓲ ꓪ ꓙꓵꓻ ꓠꓲꓹ ꓔꓯ ꓮꓸ ꓫꓵꓽ ꓡꓰ ꓗꓽ ꓔ ꓐ ꓡ ꓢꓰꓽ꓿ ꓮꓸ ꓓꓲꓽ ꓠꓲꓹ ꓫ ꓓꓴ ꓙꓳ_ ꓟ ꓝꓲ ꓗꓪ ꓥ_ ꓟꓲ ꓬꓲ ꓪ ꓠꓬ꓾ ꓡꓲꓺ ꓞꓳꓹ ꓓꓴ ꓡꓳꓺ ꓓꓰꓺ_ ꓡꓰ ꓐꓰ ꓕꓶꓻ_ ꓟ” ꓥꓳꓺ ꓡꓳꓸ ꓓꓴ ꓔꓯ ꓠꓬꓹ ꓔ ꓢꓲ꓾ ꓠꓲꓹ ꓗꓴꓺ ꓓꓴ ꓧꓪꓺ ꓟꓶ_ ꓡꓳ꓿ ꓦꓲ 6ꓽ18-19ꓼ ꓡꓴ 24ꓽ32ꓼ ꓣꓳ 8ꓽ37-39ꓼ 1 ꓒꓲ 1ꓽ25ꓼ ꓣꓳ 8ꓽ34꓿
	“ꓥꓪ ꓑ ꓫꓬꓼ ꓠꓬ ꓕꓱ ꓡꓱ ꓖꓳ ꓑꓳꓸ ꓝꓮꓲ ꓟꓽ ꓫ ꓔꓳ ꓡꓰ꓿” “ꓥꓴꓻ_ ꓟ ꓕꓲꓽ ꓦꓬꓼ_ ꓡꓰꓽ ꓪꓰ ꓤ ꓟꓴ ꓔꓬ_ ꓡꓳ꓿ ꓖꓳ ꓡꓱ ꓥ_ ꓟꓲ ꓟꓲ ꓕꓯ ꓙꓲ ꓡ_ ꓕꓯ꓾ ꓗꓹ ꓛꓲꓽ_ ꓟ ꓛꓲ ꓡ_ ꓥꓳ꓿” ꓶ 2ꓽ26ꓼ ꓖꓪ 30ꓽ5ꓼ ꓘꓳ 16ꓽ15ꓼ ꓟ 28ꓽ20꓿ ꓬꓰ-ꓢꓴ ꓢꓯꓸ ꓬꓲꓼ ꓡ_ ꓟ ꓖꓳ ꓕꓲ ꓠꓬꓲ ꓗꓪ ꓬꓲ ꓛꓳ ꓒꓯꓹ ꓐꓴ ꓠꓬ ꓬꓰ-ꓢꓴ ꓔꓯ ꓜꓲꓻ ꓬꓰ_ ꓡꓳ꓿ ꓬꓰ-ꓢꓴ ꓐꓯ ꓘꓶꓽ ꓔꓯ ꓬꓲ ꓪ ꓑ ꓙ_ ꓕꓯ꓾ ꓬꓲ ꓪ ꓠꓲꓹ ꓟ ꓗꓪ ꓗꓹ ꓛꓲ_ ꓟ ꓐꓲꓺ ꓡꓰ_ ꓡꓳ꓿ ꓬꓰ-ꓢꓴ ꓟꓴ ꓗꓪ ꓗꓪ ꓓꓯꓺ ꓙꓰ_ ꓐꓰ ꓬꓰ_ ꓕꓯ꓾ “ꓖꓳ ꓡꓱ ꓠꓬꓲ ꓠꓴ ꓪ ꓙꓰ ꓢꓲ꓾ ꓞꓳ ꓫꓵꓽ ꓥ ꓕ ꓑꓳ ꓔꓯ ꓢꓲꓺ ꓤ ꓬꓰ ꓝꓲ꓿” “ꓟꓲ ꓠꓯ ꓕꓱ ꓕꓲꓽ ꓡꓶꓸ ꓡꓳꓹ ꓬꓰ_ ꓗꓪ ꓛꓲ ꓥꓪ ꓮ ꓕꓯ_ ꓟꓲ ꓠꓴ ꓪ_ ꓐꓰ ꓕꓲ ꓪꓺꓼ ꓔꓬ_ ꓥꓳ꓾” ꓐꓰ꓾ ꓬꓰ-ꓢꓴ ꓡꓰ ꓐꓯ_ ꓡꓳ꓿ ꓙ ꓟꓳ ꓘꓶ ꓙꓳ_ ꓟ_ ꓡꓰ ꓐꓰ ꓕꓲ ꓡꓰꓹꓼ꓾ ꓥꓪ-ꓞꓲ-ꓠꓬꓲ-ꓑꓮꓲ ꓗꓪ ꓢꓲ-ꓫꓬ-ꓟ-ꓦ ꓬꓯꓼ ꓡ_ ꓡꓳ꓿ ꓟꓴ ꓗꓪ ꓗꓪ ꓓꓯꓺ ꓙꓰ ꓗꓷ ꓟ ꓬꓰ-ꓢꓴ ꓠꓬ ꓮ ꓟꓶ ꓬꓲꓸ ꓪ_ ꓐꓰ ꓕꓲ ꓪꓺꓼ ꓔꓬ ꓟ ꓔꓯ ꓬꓲ ꓪ ꓢꓷ_ ꓠꓬꓲ꓾ ꓬꓲ ꓪ ꓠꓲꓹ ꓟ ꓗꓪ ꓗꓹ ꓛꓲꓽ_ ꓟ ꓠꓬ ꓐꓯ ꓖꓴ ꓟꓽ ꓓꓻꓳ꓿

1844 ꓘꓳꓼ ꓗꓪ ꓟ ꓓꓳꓽ ꓔꓯ ꓝꓲ ꓓꓴ ꓐꓴ ꓚꓺ_ ꓟ ꓓꓳꓽ_ ꓐꓰ ꓔꓯꓺ ꓠꓬꓲ_ ꓟ

	ꓬꓰ-ꓢꓴ ꓙꓲ-ꓢꓴ ꓬꓲ ꓪꓴꓸ ꓕꓲ ꓧꓪꓹ ꓡ_ ꓕꓯ ꓟꓴ ꓗꓪ ꓗꓴꓷꓼ ꓶꓼ ꓓꓳꓽ ꓫꓱꓹ ꓓꓳꓽ ꓚꓺ ꓢꓴ_ ꓐꓰ ꓠꓬꓲꓽ ꓧꓪꓹ ꓕꓲ ꓧꓪꓹ ꓡ_ ꓟ ꓓꓳꓽ ꓔꓯ ꓚꓺ ꓒꓬꓱꓺ ꓢꓴ ꓐꓴ ꓬꓲ ꓪ ꓔꓳꓹ ꓜꓳꓽ_ ꓟ ꓫꓵꓽ ꓪꓴ ꓫꓱꓸ ꓡꓯ ꓘꓳ_ ꓡꓳ꓿ ꓝꓲ ꓓꓴ ꓐꓴ ꓡꓰ꓾ ꓦꓬ ꓠꓬꓲ ꓐꓲꓺ ꓡꓻꓳ꓿ ꓪꓴ-ꓢ ꓗꓴꓷꓼ ꓠꓶꓽ ꓡꓻꓳ꓾ ꓐꓰ ꓚꓺ ꓟꓸ ꓖꓶ ꓗꓷ ꓟ_ ꓡꓰ ꓐꓰ꓾ ꓟꓲ-ꓡ ꓐꓴ ꓕꓲ ꓜꓴꓻ ꓥ_ ꓟꓲ꓾ ꓢꓲ ꓫꓬ ꓕꓳ ꓶ ꓗꓪ ꓝꓰꓹ ꓔ ꓟ ꓦꓬ ꓠꓬꓲ ꓖꓴ ꓡꓰ ꓔꓬꓳ꓾ ꓐꓰ꓾ ꓚꓺ ꓟꓸ ꓖꓶ_ ꓡꓳ꓿ ꓦꓬ ꓠꓬꓲ ꓬꓲꓸ ꓝꓲꓸ_ ꓐꓰ ꓗꓪ' ꓫꓵꓽ ꓢꓲ ꓝꓲ ꓓꓴ ꓐꓴ ꓚꓺ ꓟꓸ ꓖꓶ_ ꓟ ꓓꓳꓽ ꓠꓬ꓾ ꓓ-ꓠꓲ-ꓡꓰ (9) ꓕꓱꓺ ꓗꓪ ꓟ (70) ꓠꓽ ꓔꓯ ꓬꓲꓸ ꓚꓰꓺ ꓬꓰ ꓔ_ ꓡꓳ꓿ ꓟꓲ-ꓡ ꓐꓴ ꓕꓲꓽ ꓜꓴ ꓠꓬ ꓓ-ꓠꓲ-ꓡꓰ (8ꓽ14) ꓗꓪ ꓟ (2300) ꓘꓳꓼ ꓡꓳꓹ ꓬꓰ_ ꓟ ꓔꓯ ꓟꓳꓸ ꓚꓺ ꓟꓸ ꓖꓶ_ ꓡꓳ꓿ ꓕꓱ ꓠꓬꓲꓽ ꓜꓴꓻ ꓡꓰ ꓚꓺ ꓟꓸ ꓖꓶ_ ꓟ ꓓꓳꓽ ꓠꓬ ꓫꓱꓸ ꓡꓯ ꓘꓳ_ ꓟ ꓦꓬ ꓠꓬꓲ ꓬꓲꓸ ꓡꓶꓸ ꓐꓱ ꓶ ꓖꓶ ꓔ ꓟ ꓟꓷ ꓠꓷ ꓝ ꓘꓶꓽ ꓥ ꓢꓲ꓾ ꓕꓲ ꓟ ꓕꓲ ꓕꓳꓸ ꓐꓲꓺ ꓡꓰ_ ꓡꓳ꓿
	ꓟꓲ-ꓡ ꓐꓴ ꓥ_ ꓟꓲ ꓝꓲ ꓓꓴ ꓐꓴ_ ꓡꓰ ꓐꓰ ꓬꓲ ꓪ ꓚꓺ ꓟꓸ ꓖꓶ_ ꓟ ꓓꓳꓽ ꓔꓯ ꓬꓲ ꓜꓶꓻ ꓟꓽ ꓙ ꓜꓲꓼ꓿ ꓘꓴ ꓜꓲ ꓞꓳ ꓠꓯꓸꓼ ꓗꓪ ꓟꓶ ꓫꓵ ꓫꓵ ꓬꓲꓸ ꓚꓰꓺ ꓣꓱꓻ ꓕꓶꓻ ꓡꓰ ꓟ꓾ ꓟꓽ ꓔꓱꓹ ꓟ ꓟꓸ ꓟꓲ ꓑꓶ ꓓꓴ꓾ ꓬꓳꓹ ꓚꓲꓽ_ ꓟ ꓟꓷ ꓠꓷ ꓝ ꓘꓶ ꓔꓯ ꓬꓲꓸ ꓬꓲꓹ ꓢꓶ ꓒꓶꓻ_ ꓟ ꓗꓪ ꓬꓰ ꓫ ꓡꓰ ꓝꓲ_ ꓡꓳ꓿ ꓖꓳ ꓡꓱ ꓠꓬꓲ ꓪꓴ-ꓢ ꓡꓰ ꓡꓯꓼ ꓙꓱ ꓔ ꓟ ꓟꓷ ꓠꓷ ꓝ ꓘꓶꓽ ꓔꓯ ꓬꓲ ꓪ ꓚꓺ ꓔꓬ ꓥ_ ꓟꓲ꓾ ꓬꓲ ꓬꓲꓹ ꓢꓶ ꓒꓶꓻ ꓥꓳꓽ ꓡꓰ ꓟ ꓑꓶ ꓓꓴ ꓬꓲ ꓪ ꓠꓲꓹ ꓟ ꓐꓬꓺ ꓡꓰ_ ꓡꓳ꓿
	ꓢꓲ ꓫꓬ ꓦꓲ ꓠꓬ ꓟꓲ ꓠꓯ ꓕꓱ ꓟ ꓔꓯ ꓖꓴꓺ ꓔ ꓟ ꓥ ꓡꓳ꓾ ꓐꓰ꓾ ꓟꓲ-ꓡ ꓡꓰ ꓘꓳ ꓣꓴ ꓔ ꓠꓬꓲ꓾ ꓢꓲ ꓫꓬ ꓦꓲ ꓔꓯ ꓞꓲꓽ ꓫꓬ ꓡꓰ ꓝꓲ_ ꓟ ꓠꓬ꓾ ꓙꓲ-ꓢꓴ ꓬꓯꓼ ꓡ ꓢꓲ ꓟꓲ ꓠꓯ ꓔꓯ ꓮꓸ ꓔꓳꓸ ꓡꓰ ꓢꓲ ꓫꓬ ꓡꓰ ꓝꓲ_ ꓟ ꓔꓯ ꓖꓴꓺ_ ꓡꓳ꓾ ꓐꓰ ꓟꓲ-ꓡ ꓙꓵꓻ_ ꓡꓳ꓿ ꓖꓳ ꓡꓱ ꓠꓬꓲ (2300) ꓘꓳꓼ ꓐꓲꓺ ꓡꓰ ꓕꓯ ꓙꓲ-ꓢꓴ ꓬꓯꓼ ꓡ_ ꓥꓳ꓾ ꓐꓰ ꓬꓲ ꓚꓬꓹ ꓔ_ ꓡꓳ꓿
	ꓢꓲ ꓫꓬ ꓦꓲ ꓔꓯ ꓢꓲ ꓫꓬ ꓡꓰ ꓝꓲ_ ꓟ ꓟꓬꓱꓽ ꓠꓬ꓾ ꓕꓲꓽ ꓘꓳꓼ ꓡꓳꓹ ꓬꓰ_ ꓕꓯ ꓔꓲꓺ ꓒ ꓡꓰ ꓣꓱꓽ ꓬꓰ ꓠ ꓗꓹ ꓟ ꓟꓬꓱꓽ ꓥ ꓡꓳ꓿ ꓖꓳ ꓟ ꓠꓬ ꓕꓲ ꓘꓳꓼ ꓠꓯꓸꓼ ꓗꓪ ꓬꓲ-ꓢꓷ-ꓡꓰ ꓞꓳ ꓫꓵꓽ ꓐꓱ ꓶ ꓝꓴꓲ ꓑꓲꓸ ꓓꓴ ꓟꓬꓱꓽ ꓬꓰ_ ꓟ ꓡꓳꓹ ꓬꓰ ꓕꓲ ꓧꓪꓹ ꓥ ꓡꓳ꓿ ꓟꓴ ꓗꓪ ꓕꓳ ꓶ ꓗꓪ ꓐꓳꓺ ꓚꓲꓸ ꓔ ꓟ ꓑ ꓫꓬ ꓐꓴ ꓝꓴꓲ ꓔꓯ ꓫꓵꓹ ꓩꓴ ꓗꓷ ꓠꓹ ꓟ ꓐꓱ ꓶ꓾ ꓟꓴ ꓗꓪ ꓗꓪ_ ꓟ ꓔꓲꓺ ꓒ ꓓꓽ ꓟ ꓡꓰ ꓡꓳꓹ ꓬꓰ ꓕꓲ ꓧꓪꓹ ꓣꓱꓽ ꓬꓰ_ ꓟ ꓟꓬꓱꓽ ꓔꓯ ꓖꓴꓺ ꓔ_ ꓡꓳ꓿ ꓟꓬꓱꓽ ꓕꓱ ꓟ ꓗꓪ ꓧꓪꓺ ꓟꓰꓹ ꓠ ꓠꓬꓲ ꓢꓲ ꓐꓯ ꓟꓴ ꓘꓶꓽ_ ꓟ ꓥ_ ꓟꓲ ꓕꓱꓹ ꓞ_ ꓡꓳ꓿ ꓐꓯ ꓟꓴ ꓘꓶꓽ_ ꓟ ꓕꓱ ꓟ ꓗꓸ ꓠꓯꓸ꓾ ꓙꓲ-ꓢꓴ ꓠꓬꓲꓽ ꓧꓪꓹ ꓕꓲ ꓧꓪꓹ ꓬꓯꓼ ꓡ_ ꓡꓳ꓿ “ꓠꓬꓲ ꓠ꓾ ꓮꓽ ꓟ ꓬꓰ_ ꓟ ꓟꓬꓱꓽ_ ꓡꓰ ꓐꓰ ꓮ ꓟ ꓔꓯ ꓚꓱꓹ ꓖꓶ ꓠꓹ ꓟ꓾ ꓥꓪ ꓠꓬ ꓮꓸ ꓟꓲꓸ ꓟꓲ ꓡ_ ꓥꓳ꓿” ꓟꓳ 22ꓽ12꓿ ꓕꓱ ꓟ ꓠꓬ ꓟꓴ ꓗꓪ ꓝꓲ ꓓꓴ ꓬꓲ ꓪꓴ ꓕꓲ ꓣꓳ ꓡꓰ “ꓟꓴ ꓗꓪ ꓟꓲ ꓠꓯ_ ꓐꓰ꓾ ꓬꓲ ꓡꓴꓽ ꓐꓱ_ ꓐꓰ ꓬꓲ ꓝꓳꓹ ꓟꓶ ꓔꓯ ꓚꓰꓼ ꓢꓴ ꓔꓯ ꓪꓴꓸ ꓓꓵ ꓕꓱꓼ ꓡꓯ꓾” ꓐꓰ ꓐꓯ_ ꓟ ꓐꓯ ꓟꓴ ꓘꓶꓽ_ ꓟ ꓟꓬꓱꓽ ꓥ ꓡꓳ꓿ ꓟꓳ 14ꓽ7꓿
	ꓬꓲꓼ ꓠꓬꓲꓸ ꓖꓶ ꓓꓴ ꓓꓳꓽ ꓕꓱ ꓟ ꓔꓯ ꓚꓺ ꓒꓬꓱꓺ ꓢꓴ ꓠꓬ꓾ ꓛꓺ_ ꓟ ꓝꓲ ꓗꓪ ꓣꓱꓽ ꓬꓯꓼ_ ꓟ ꓓꓳꓽ ꓔꓯ ꓚꓺ ꓖꓶ ꓗꓷ ꓟ ꓥ ꓡꓳ꓿ (70) ꓠꓽ ꓡꓳꓹ ꓬꓰ_ ꓗꓪ ꓪꓴ-ꓢ ꓗꓴꓷꓼ ꓔꓶꓺ ꓡ_ ꓥꓳ꓾ ꓐꓰ꓾ ꓝꓲ ꓓꓴ ꓐꓴ ꓡꓰ ꓚꓺ ꓥꓳꓽ ꓡꓰ ꓟ_ ꓡꓰ ꓐꓰ꓾ ꓟꓲ-ꓡ ꓐꓴ ꓕꓲꓽ ꓜꓴꓻ (ꓥꓳꓺ ꓡꓳꓸ ꓓꓴ ꓘꓴ ꓜꓲ ꓞꓳ) (ADVENTISTS) ꓥ_ ꓟꓲ꓾ (2300) ꓘꓳꓼ ꓡꓳꓹ ꓬꓰ_ ꓕꓯ ꓪꓴ-ꓢ ꓗꓴꓷꓼ ꓔꓶꓺ ꓡ_ ꓥꓳ꓾ ꓐꓰ꓾ ꓚꓺ ꓥꓳꓽ ꓡꓰ_ ꓡꓳ꓿ ꓕꓱ ꓠꓬꓲꓽ ꓜꓴꓻ ꓡꓱꓸꓼ ꓔꓯ ꓠꓬ ꓟꓽ ꓔꓱꓹ ꓟ ꓟꓸ ꓟꓲꓽ ꓡꓰ ꓙꓽ ꓠꓲꓹ ꓟꓬ ꓢꓶꓽ ꓔꓶꓺ ꓡꓰ ꓝꓲ ꓠꓬꓲ꓾ ꓔꓱꓹ ꓚꓵꓺ_ ꓟ ꓔꓯ ꓡꓳꓸ ꓟꓳ ꓟꓽ ꓐ ꓡ꓿ ꓠꓬꓲꓽ ꓜꓴꓻ ꓡꓱꓸꓼ ꓠꓬ ꓪꓴ-ꓢ ꓡꓰ ꓚꓺ ꓝꓲ_ ꓟ ꓓꓳꓽ ꓔꓯ ꓚꓺ ꓟꓸ ꓖꓶ ꓢꓲ꓾ ꓪꓴ-ꓢ ꓠꓲꓹ ꓡꓶꓽ ꓐꓲꓺ ꓡꓰ ꓥ_ ꓟꓲ꓾ ꓬꓲ ꓪ ꓚꓺ ꓟꓸ ꓖꓶ_ ꓟ ꓓꓳꓽ ꓬꓲ ꓬꓲꓹ ꓢꓶ ꓔꓯ ꓬꓲ ꓪ ꓘꓳ ꓣꓴ ꓥꓳꓽ ꓡꓰ ꓢꓲ꓾ ꓠꓲꓹ ꓟ ꓐꓬꓺ ꓡꓰ_ ꓡꓳ꓿
	ꓖꓳ ꓡꓱ ꓥ_ ꓟꓲ ꓐꓯ ꓟꓴ ꓘꓶꓽ_ ꓟ ꓟꓸ ꓟꓲ ꓔꓯ ꓪꓴ-ꓢ ꓡꓰ ꓔꓱꓹ ꓔꓱꓹ_ ꓐꓰ ꓚꓺ ꓟꓸ ꓖꓶ ꓐ ꓡ ꓝꓲ ꓠꓬꓲ꓾ ꓪꓴ-ꓢ ꓬꓲ ꓚꓴꓽ ꓬꓲꓹ ꓠꓬ ꓐꓲꓺ ꓡꓶꓽ ꓡꓰ_ ꓡꓳ꓿ ꓐꓯ ꓟꓴ ꓘꓶꓽ_ ꓟ ꓟꓸ ꓟꓲ ꓕꓱ ꓟ ꓠꓬ꓾ ꓪꓴ-ꓢ ꓬꓲ ꓚꓴꓽ ꓬꓲꓹ ꓠꓯꓸꓼ ꓗꓪ ꓘꓴ ꓜꓲ ꓞꓳ ꓔꓯ ꓤꓹ ꓓꓰꓼ ꓡꓰ ꓝꓲ ꓠꓹ ꓟ_ ꓐꓰ ꓢꓲ ꓫꓬ ꓡꓰ ꓝꓲ ꓠꓹ ꓟ ꓥ ꓡꓳ꓿ ꓬꓲ ꓪ ꓠꓬ ꓟꓲ ꓠꓯ ꓔꓯ ꓠꓲꓹ ꓠꓵ_ ꓡ? ꓥ ꓠꓬ ꓙꓲ-ꓢꓴ_ ꓐꓰ ꓟꓴ ꓗꓪ ꓗꓴꓷꓼ ꓔꓯ ꓠꓲꓹ ꓥꓳꓺ_ ꓡ? ꓬꓲ ꓪ ꓠꓬ ꓟꓲ ꓠꓯ ꓗꓪ ꓟ ꓔꓶꓺ ꓙꓱꓼ ꓔꓯ ꓡꓳꓺ ꓩꓴ ꓗꓷ ꓢꓲ꓾ ꓢꓲꓺ ꓒ ꓬꓲꓼ ꓡ_ ꓟ ꓔꓯ ꓘꓳ ꓣꓴ ꓠꓹ ꓟ ꓙ ꓖꓶ ꓔ ꓥꓳ ꓪ?
	ꓠꓲꓹ ꓟ ꓐꓬꓺ ꓡꓰ ꓓꓴ ꓕꓱ ꓟ ꓠꓬ꓾ ꓬꓲꓼ ꓠꓬꓲꓸ ꓖꓶ ꓘꓶꓽ ꓔꓯ ꓘꓳ ꓣꓴ ꓠꓹ ꓟ ꓓꓽ ꓔꓳꓹ ꓗꓷ ꓢꓴ ꓐꓴ ꓔꓯ ꓤꓹ ꓠꓬꓲ ꓔꓬ_ ꓡꓳ꓿ ꓬꓲ ꓪ ꓠꓬ ꓙꓲ-ꓢꓴ ꓠꓲꓹ ꓞ ꓟꓽ ꓬꓲꓼ ꓡ ꓟ ꓑꓶ ꓓꓴ ꓠꓲꓹ ꓟ ꓐꓬꓺ ꓡꓰ ꓢꓲ꓾ ꓞꓳ ꓤ ꓐꓴ ꓡꓰ ꓙꓽ ꓘꓶꓽ_ ꓟ ꓔꓳꓹ ꓜꓳꓽ_ ꓕꓯ꓾ ꓠꓲꓹ ꓟ ꓙꓬ ꓢꓲ ꓠꓬꓲ꓾ ꓪꓴ-ꓢ ꓐꓯ ꓘꓶ ꓔꓯ ꓙꓵꓻ_ ꓟ ꓙꓵꓻ ꓠꓲꓹ ꓔꓯ ꓡꓳꓺ ꓩꓴ ꓗꓷ_ ꓥꓳ ꓪ? ꓬꓲ ꓪ ꓠꓬ ꓪꓴ-ꓢ ꓡꓰ ꓬꓰ_ ꓟ ꓟꓬꓱꓽ ꓔꓯ ꓠꓲꓹ ꓞ ꓙ ꓜꓲꓼ ꓟꓽ ꓐ ꓡ ꓟ ꓑꓶ ꓓꓴ꓾ ꓪꓴ-ꓢ ꓐꓯ ꓘꓶ ꓡꓰ ꓢꓷ ꓙ ꓟꓳ ꓙ ꓔꓬ ꓟ ꓔꓱꓹ ꓚꓵꓺ_ ꓟ ꓔꓯ ꓡꓳꓺ ꓩꓴ ꓗꓷ_ ꓥꓳ ꓪ?
	ꓢꓲ ꓫꓬ ꓕꓳ ꓶ ꓔꓯ ꓠꓬ ꓢꓲ ꓫꓬ ꓕꓳ ꓶ ꓗꓪ ꓐꓰ ꓬꓲꓸ ꓟꓸ ꓟꓲꓽ ꓒꓶꓻ_ ꓟ ꓔꓲ ꓫꓵꓺ꓾ ꓞꓳ ꓤ ꓙ ꓠꓲꓹ ꓗꓪ ꓐꓰ ꓟꓸ ꓟꓲ ꓒꓶꓻ_ ꓟ ꓠꓬ ꓙꓲꓻ ꓣꓴꓽ ꓓꓴ ꓙꓳ_ ꓟ ꓔꓯ꓾ ꓤꓹ ꓠꓬꓲ ꓓꓴ ꓕꓱ ꓕꓲ ꓫꓵꓽ ꓗꓪ ꓐꓰ ꓢꓷ ꓡꓰ_ ꓡꓳ꓿ ꓙꓵꓻ ꓠꓲꓹ ꓙꓳ_ ꓟ ꓪꓴ-ꓢ ꓤ ꓠꓱ ꓐꓴ ꓠꓽ꓾ ꓤꓹ ꓠꓬꓲ ꓓꓴ ꓔꓳꓹ ꓜꓳꓽ_ ꓕꓯ ꓪꓴ-ꓢ ꓐꓯ ꓘꓶꓽ ꓔꓯ ꓪ ꓜꓲ ꓕꓲ ꓕꓳꓼ ꓜꓲ ꓜꓲ ꓟꓵ ꓟꓵ ꓧꓪꓺ ꓟꓰꓹ ꓠꓬꓲ ꓢꓲ꓾ ꓢꓲ ꓫꓬ ꓕꓳ ꓶ ꓠꓯꓸꓼ ꓗꓪ ꓬꓲꓸ ꓚꓰꓺ ꓟꓽ ꓬꓰ ꓔ ꓟ ꓮ ꓙꓵꓽ ꓔꓯ ꓡꓳ ꓩꓴ ꓗꓷ ꓐ ꓡ_ ꓥꓳ꓿ 
	ꓤꓹ ꓠꓬꓲ ꓓꓴ ꓔꓳꓹ ꓜꓳꓽ ꓔꓬ ꓟ ꓦꓬ ꓠꓬꓲ ꓗꓪ ꓙꓳ ꓔꓬ ꓟ ꓠꓯ ꓞꓲꓹ ꓠꓯ ꓕꓳꓽ ꓟ ꓮ ꓙꓵꓽ ꓠꓬ꓾ ꓟꓽ ꓟꓶ ꓫꓵ ꓕꓯ ꓫꓬꓽ ꓡꓰ_ ꓥꓳ꓿ ꓚꓲ ꓛꓬ ꓛꓬꓻ ꓖꓴ ꓥꓳꓽ ꓖꓴ ꓑꓶ ꓓꓴ ꓤꓹ ꓠꓬꓲ_ ꓟ (ꓫ ꓙꓵ ꓓꓴ) ꓔꓳꓹ ꓜꓳꓽ_ ꓥ_ ꓟꓲ꓾ ꓪꓴ-ꓢ ꓠꓬ ꓫꓱꓸ ꓤ ꓙ ꓗꓳꓺ ꓠꓲꓹ ꓙꓳ ꓢꓴ ꓥ ꓡꓳ꓿ “ꓬꓲ ꓘꓶ ꓫꓵꓽ_ ꓐꓰ ꓬꓲ ꓢꓷ ꓙ ꓟꓳ ꓙ ꓘꓶꓽ ꓔꓯ ꓒꓵꓽ ꓛꓳ ꓢꓴ ꓔꓯ ꓟꓳꓸ ꓠꓽ ꓠꓬꓲ꓾ ꓬꓰ-ꓧꓳ-ꓧꓪ ꓬꓲ ꓙ ꓖꓴ ꓮ ꓙꓵ ꓠꓬ ꓠꓲꓹ ꓙ ꓟꓬ ꓗꓳ_ ꓟ_ ꓐꓰ ꓦ ꓡꓱ ꓐꓳ_ ꓟ ꓥ ꓡꓳ꓿” ꓖꓪ 25ꓽ10꓿
	ꓦꓬ ꓠꓬꓲ ꓮꓸ ꓓꓲꓽ ꓟꓶ ꓫꓵ_ ꓟ ꓟꓷ ꓠꓷ ꓝ ꓘꓶꓽ ꓔꓯ ꓓ-ꓠꓲ-ꓡꓰ (8) ꓕꓱꓺ ꓗꓪ ꓐꓳ ꓔ ꓢꓲ꓾ (9) ꓕꓱ ꓗꓪ ꓠꓬ ꓖꓳ ꓟ ꓔꓯ ꓜꓲ ꓜꓲ ꓟꓵ ꓟꓵ ꓐꓳ ꓔ_ ꓡꓳ꓿ ꓬꓰ-ꓢꓴ ꓔꓯ ꓡꓯ ꓐꓳ ꓔꓶ ꓓꓴ ꓗꓪ ꓕꓯꓼ ꓗꓷ_ ꓟ ꓦꓬ ꓠꓬꓲ_ ꓐꓰ ꓙꓲ-ꓢꓴ ꓠꓬꓲꓽ ꓧꓪꓹ ꓕꓲ ꓧꓪꓹ ꓟꓽ ꓬꓯꓼ ꓡ ꓢꓰꓽ ꓕꓯ꓾ ꓟꓴ ꓗꓪ ꓗꓪ ꓐꓯ ꓟꓴ ꓘꓶꓽ ꓪꓴꓸ ꓔꓴ ꓗꓷ ꓟ ꓙ ꓖꓴ ꓔꓯ ꓓ-ꓠꓲ-ꓡꓰ ꓕꓳ ꓶ ꓕꓱ ꓟ ꓗꓪ ꓡꓳꓸ ꓟꓳ_ ꓡꓳ꓿


“ꓟꓰ ꓝꓲ ꓠꓯꓼ ꓝꓲ (2300) ꓧꓪꓹ ꓛꓲ ꓥ ꓡꓳ꓿ ꓖꓳ ꓕꓯ ꓠꓬ ꓢꓲ ꓫꓬ  ꓖꓴ ꓔꓯ ꓢꓲ ꓫꓬ ꓡꓰ ꓝꓲ_ ꓥꓳ꓿”

“UNTO 2300 DAYS; THEN SHALL THE SANCTUARY BE CLEANSED.”


	















20 ꓕꓱꓺ

ꓙꓵꓸꓹ ꓚꓱꓹ ꓠꓯꓹꓼ ꓗꓪ ꓧꓪꓸ ꓛꓲ ꓓꓴ ꓓꓽ ꓟ

	ꓦ ꓗꓪ ꓬꓲꓸ ꓓꓽ ꓟ ꓠꓲꓹ ꓡꓱꓻ ꓡ_ ꓟ ꓙ ꓖꓴ ꓕꓲꓽ ꓟ ꓔꓯ ꓟꓳꓸ ꓖꓶ ꓓꓴ 14 ꓕꓱꓺ ꓗꓪ ꓟꓴ ꓗꓪ ꓝꓲ ꓓꓴ ꓬꓲꓸ ꓪꓴ ꓕꓲ ꓣꓳ ꓡꓰ ꓐꓯ ꓟꓸ ꓖꓶ ꓔ_ ꓡꓳ꓿
	“ꓟꓴ ꓗꓪ ꓝꓲ ꓓꓴ ꓬꓲ ꓔꓱ ꓬꓲ ꓕꓲ ꓣꓳ ꓠꓬ꓾ ꓟꓲ ꓠ ꓗꓪ ꓔꓬ ꓢꓴ_ ꓐꓰ꓾ ꓗꓴꓷꓼ ꓫꓵꓽ ꓗꓴꓷꓼ ꓙꓰꓽ_ ꓐꓰ꓾ ꓞꓳ ꓫꓵꓽ ꓞꓳ ꓙꓰ_ ꓐꓰ꓾ ꓥꓳꓽ ꓫꓵꓽ ꓥꓳꓽ ꓙꓰꓽ_ ꓐꓰ꓾ ꓑ ꓫꓬꓼ ꓑ ꓟꓲ ꓥ ꓕ ꓑꓳ ꓔꓯ ꓚꓺ ꓖꓶ ꓠꓹ ꓟ꓾ ꓕꓲ ꓞꓲꓼ ꓕꓲ ꓑ ꓟ ꓶꓼ ꓥꓳꓽ ꓫꓱꓹ ꓥꓳꓽ ꓔꓯꓹ ꓔ ꓢꓲ꓾ ꓟꓴ ꓗꓪ ꓔꓱꓺ ꓫꓵ ꓗꓪ ꓐꓬꓱ ꓔꓬ ꓟ ꓔꓯ ꓥꓪ ꓟꓳꓻ_ ꓢꓰꓽ ꓡꓳ꓿”
	“ꓬꓲ ꓠꓬ ꓢꓯꓼ ꓓꓽ ꓟ ꓡꓰ ꓪꓴ-ꓢ ꓔꓯ ꓙꓳꓺ ꓒꓵꓽ꓾ ꓬꓲ ꓔꓯ ꓟꓬꓱꓺ ꓓꓳꓽ ꓖꓶ꓿ ꓮ ꓡꓲꓳ ꓐꓯ ꓠꓬ ꓬꓲ ꓐꓯ ꓟꓴ ꓘꓶꓽ ꓙꓵꓹ ꓛꓲ ꓡꓻꓳ꓿ ꓟꓴ ꓗꓪ ꓟꓲ ꓠꓯ_ ꓐꓰ꓾ ꓬꓲ ꓡꓴ ꓐꓱ_ ꓐꓰ꓾ ꓬꓲ ꓙꓬ ꓬꓲꓸ ꓝꓳꓹ ꓟꓶ ꓔꓯ ꓚꓰꓼ ꓢꓴ ꓔꓯ ꓪꓴꓸ ꓓꓵ ꓕꓱꓼ꓾ ꓐꓯ_ ꓡꓳ꓿” ꓟꓳ 14ꓽ6-7꓿
	ꓟꓴ ꓗꓪ ꓝꓲ ꓓꓴ ꓕꓱ ꓟ ꓠꓬ꓾ ꓪꓽ ꓠꓬꓲ_ ꓟ ꓓꓳꓽ ꓗꓪ ꓐꓰ ꓬꓰ ꓓꓳ ꓡꓰ ꓠ ꓗꓹ ꓟ ꓪꓴ-ꓢ ꓟꓬꓱꓽ ꓖꓳ ꓟ ꓔꓯ ꓛꓵꓽ ꓔꓴ_ ꓟ ꓬꓲ ꓢꓷꓸ ꓡꓰ ꓓꓴ ꓥ ꓡꓳ꓿ ꓟꓴ ꓗꓪ ꓔꓱꓺ ꓫꓵꓺ ꓗꓪ ꓐꓬꓱꓻ ꓔꓬ ꓟ ꓟꓴ ꓗꓪ ꓝꓲ ꓓꓴ_ ꓐꓰ ꓟꓲ ꓠꓯ ꓗꓪ ꓟ ꓞꓳ ꓫꓵꓽ ꓞꓳ ꓙꓰ ꓐꓰ ꓥꓳꓽ ꓫꓵꓽ ꓥꓳꓽ ꓙꓰ ꓔꓯ ꓢꓯꓼ ꓓꓽ ꓟ ꓡꓰ ꓘꓴꓻ ꓢꓲ ꓐꓯ ꓖꓶ ꓔꓬ ꓟ ꓠꓬ꓾ ꓓꓳꓽ ꓕꓱ ꓟ ꓕꓲ ꓟꓲ ꓠꓯ ꓡꓱꓸꓼ ꓗꓪ ꓠꓲꓹ ꓞ ꓒꓬꓱꓺ ꓙꓰ_ ꓟ ꓔꓯ ꓖꓴꓺ ꓟꓳꓸ ꓖꓶ ꓔꓬ_ ꓡꓳ꓿ ꓓꓳꓽ ꓐꓯ ꓖꓶ_ ꓟ ꓙꓵꓹ ꓠꓬ ꓐꓯ ꓟꓴ ꓘꓶꓽ ꓪꓴꓸ ꓔꓴ_ ꓟ ꓓꓳꓽ ꓔꓯ ꓐꓯ ꓑꓶꓺ ꓖꓶ_ ꓕꓯ ꓥ ꓡꓳ꓿ 
	ꓶꓼ ꓓꓳ ꓫꓱꓹ ꓓꓳꓽ ꓗꓪ ꓕꓱꓹ ꓞꓹ ꓟ ꓓꓳꓽ ꓕꓱ ꓟ ꓔꓯ ꓠꓬ ꓡꓳꓹ ꓬꓰ_ ꓟ ꓦꓬ ꓠꓬꓲ ꓗꓪ ꓐꓯ ꓑꓶꓺ ꓖꓶ_ ꓥꓳ꓿ ꓮ ꓡꓲꓳ ꓐꓯ ꓠꓬ “ꓐꓯ ꓟꓴ ꓘꓶꓽ ꓙꓵꓹ ꓛꓲ ꓡꓻꓳ꓾” ꓐꓯ_ ꓟ ꓓꓳꓽ ꓠꓬ ꓖꓳ ꓕꓯ ꓢꓲ_ ꓡꓰꓽ ꓪ ꓜꓲ ꓬꓲꓸ ꓟꓸ ꓟꓲ ꓙꓳ_ ꓡꓳ꓿ ꓡꓳꓹ ꓬꓰ_ ꓟ ꓦꓬ ꓠꓬꓲ_ ꓐꓰ ꓗꓪ' ꓫꓵꓽ_ ꓟ ꓟꓷ ꓠꓷ ꓝ ꓘꓶ ꓖꓳ ꓟ ꓔꓯ ꓠꓬ꓾ “ꓡꓳꓹ ꓬꓰ ꓝꓲ ꓗꓪ ꓛꓲ ꓔꓳꓹ ꓠꓷꓼ ꓔ” ꓠꓹ ꓟ꓾ ꓓ-ꓠꓲ-ꓡꓰ ꓔꓯ ꓕꓵꓼ ꓪ ꓖꓶ ꓔ_ ꓡꓳ꓿ ꓓ 12ꓽ4꓿ ꓐꓯ ꓟꓴ ꓘꓶꓽ_ ꓟ ꓓꓳꓽ ꓔꓯ ꓡꓳꓹ ꓬꓰ_ ꓟ ꓦꓬ ꓠꓬꓲ ꓗꓪ ꓢꓲ_ ꓡꓰꓽ ꓚꓺ ꓟꓸ ꓖꓶ ꓙꓲꓻ_ ꓟ ꓥꓳ꓿
	ꓝꓲ ꓓꓴ ꓒꓳ-ꓡꓳ ꓡꓰ ꓬꓲ ꓢꓯꓸ ꓔꓬ  ꓟ ꓦꓬ ꓠꓬꓲ ꓗꓪ ꓬꓰ-ꓢꓴ ꓬꓲꓼ ꓡ_ ꓟ ꓔꓯ ꓟꓽ ꓥꓳꓺ ꓡꓳꓸ ꓠꓹ ꓟ ꓘꓴ ꓜꓲꓼ ꓞꓳ ꓔꓯ ꓬꓲꓼ ꓠꓬꓲꓸ ꓖꓶ_ ꓡꓳ꓿ “ꓪꓴ-ꓢ ꓔꓯ ꓬꓲꓸ ꓓꓽ ꓟ ꓒꓳꓹ ꓔꓳꓹ_ ꓟ_ ꓐꓰ “ꓝꓴꓲ ꓓꓽ ꓟ ꓙꓳ ꓢꓴ꓾ ꓟꓶ ꓬꓰ_ ꓟ ꓤ ꓖꓳ ꓕꓲ ꓣꓳ” ꓟꓽ ꓟꓳꓸ ꓖꓶ ꓡ ꓕ ꓑꓳ ꓠꓬ꓾ ꓢꓲꓺ ꓒ ꓦꓬ ꓠꓬꓲ ꓟꓽ ꓛꓲ ꓡ꓿ 2 ꓕꓰ 2ꓽ3 ꓔꓯ ꓡꓳꓸ ꓠꓬꓲ꓿ “ꓝꓴꓲ ꓓꓽ ꓟ ꓙꓳ ꓢꓴ” ꓥ ꓟ “ꓟꓶꓽ ꓬꓰ_ ꓟ ꓤꓽ” ꓠꓬ꓾ (1260) ꓘꓳꓼ ꓡꓱꓸꓼ ꓙꓵꓽ ꓪꓽ ꓣꓱꓽ ꓗꓷ ꓟ ꓒꓳꓹ ꓒꓶꓽ ꓪꓴꓸ ꓓꓵ ꓣꓱꓽ ꓢꓴ_ ꓐꓰ ꓬꓲꓸ ꓕꓲꓽ ꓜꓴꓻ ꓟ ꓔꓯ ꓖꓴꓺ ꓔ_ ꓡꓳ꓿ ꓦꓬ ꓠꓬꓲ ꓖꓳ ꓟ ꓠꓬ (1798) ꓘꓳꓼ ꓗꓪ ꓡꓳꓹ ꓬꓰ ꓢꓲ꓾ ꓦꓬ ꓠꓬꓲ ꓖꓳ ꓟ ꓕꓻ ꓑꓳꓸ ꓗꓪ ꓠꓬ ꓙꓲ-ꓢꓴ ꓟꓽ ꓬꓲꓼ ꓡ꓿ (1798) ꓘꓳꓼ ꓗꓪ ꓛꓲ ꓙꓲ-ꓢꓴ ꓢꓲꓺ ꓤ ꓐꓴ ꓙꓵꓽ ꓪ ꓣꓱꓽ_ ꓟ ꓦꓬ ꓠꓬꓲ ꓐꓱ ꓶ ꓒꓳ-ꓡꓳ ꓡꓰ ꓬꓲꓼ ꓠꓬꓲꓸ ꓖꓶ ꓔ ꓟ ꓥ ꓡꓳ꓿ (1798) ꓘꓳꓼ ꓗꓳꓸ ꓙꓰ ꓗꓸ ꓠꓯ ꓢꓲ_ ꓡꓰꓽ ꓙꓲ-ꓢꓴ ꓡꓰꓼ ꓡ_ ꓟ ꓓꓳꓽ ꓔꓯ ꓚꓺ ꓠ ꓗꓹ ꓟ ꓥ ꓡꓳ꓿
	ꓙꓲ-ꓢꓴ ꓬꓲꓼ ꓡ_ ꓟ ꓓꓳꓽ ꓔꓯ ꓧꓶꓸ ꓕꓯ ꓮ ꓕꓯ ꓥ_ ꓟꓲ ꓟꓽ ꓖꓶ ꓡ ꓗꓳꓸ꓿ ꓣꓳ ꓢꓷ_ ꓟ_ ꓐꓰ ꓕꓲ ꓡꓰꓹꓼ꓾ ꓝꓲ ꓓꓴ ꓒꓳ-ꓡꓳ ꓥ_ ꓟꓲ ꓓꓳꓽ ꓖꓳ ꓟ ꓔꓯ ꓟꓽ ꓚꓺ ꓟꓸ ꓖꓶ ꓗꓳꓸ꓿ ꓙꓲ-ꓢꓴ ꓬꓲꓼ ꓡ_ ꓟ ꓦꓬ ꓠꓬꓲ ꓠꓬ ꓶꓽ ꓤ ꓗꓪ ꓓꓹ_ ꓢꓰꓽ ꓟ ꓔꓯ ꓟꓳꓸ ꓬꓲ ꓡꓰ ꓖꓴꓺ ꓟꓸ ꓖꓶ ꓔ_ ꓡꓳ꓿ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓢꓴ ꓐꓴ ꓥ_ ꓟꓲ ꓓꓳꓽ ꓖꓳ ꓟ ꓔꓯ ꓟꓽ ꓚꓺ ꓟꓸ ꓖꓶ ꓗꓳꓸ꓿ ꓡꓴ-ꓔꓷ ꓡꓰ ꓥ_ ꓟꓲ ꓐꓯ ꓟꓴ ꓘꓶꓽ_ ꓟ ꓦꓬ ꓠꓬꓲ ꓠꓬ (300) ꓘꓳꓼ ꓗꓳꓸ ꓗꓷ ꓗ ꓠꓯꓸ ꓢꓲ ꓥ ꓡꓳ꓾ ꓐꓰ ꓐꓯ_ ꓡꓳ꓿ ꓖꓳ ꓡꓱ ꓥ_ ꓟꓲ (1798) ꓘꓳꓼ ꓗꓪ ꓐꓰ ꓪꓴꓸ ꓔꓴ ꓢꓲ꓾ ꓞꓳ ꓤ ꓮꓽ ꓟꓬꓹ ꓠꓬ ꓓ-ꓠꓲ-ꓡꓰ ꓕꓳ ꓶ ꓔꓯ ꓒꓴꓺ ꓗꓷ ꓢꓲ ꓠꓬꓲ꓾ ꓐꓯ ꓟꓴ ꓘꓶꓽ_ ꓟ ꓟꓸ ꓟꓲ ꓔꓯ ꓚꓺ ꓟꓸ ꓖꓶ_ ꓡꓳ꓿

ꓗꓴꓷꓼ ꓥ ꓕ ꓑꓳ ꓗꓪ ꓕꓲꓽ ꓧꓪꓹꓼ ꓐꓰ ꓒꓬꓱꓼ ꓡ_ ꓟ 
	
	ꓦꓬꓻ ꓘꓳꓼ (16) ꓗꓪ ꓟ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓟꓬꓱꓽ_ ꓡꓰ ꓐꓰ꓾ ꓢꓲꓺ ꓒ ꓠꓶꓽ ꓡ_ ꓟ ꓔꓯ ꓥꓳꓺ ꓡꓳ_ ꓟ ꓥ_ ꓟꓲ ꓗꓴꓷꓼ ꓥ ꓕ ꓑꓳ ꓗꓪ ꓕꓲ ꓧꓪꓹꓼ ꓐꓰ ꓪꓴꓽ ꓡ_ ꓡꓳ꓿ ꓙꓵꓻ ꓢꓴ ꓐꓴ ꓠꓬ ꓟꓷ ꓠꓷ ꓝ ꓘꓶꓽ ꓔꓯ ꓧꓪꓺ ꓟꓰꓹ ꓠꓬꓲ ꓢꓲ꓾ ꓡꓳꓹ ꓬꓰ_ ꓟ ꓦꓬ ꓠꓬꓲ ꓠꓶꓽ ꓡ_ ꓟ ꓙ ꓖꓴ ꓔꓯ ꓘꓳ ꓣꓴ_ ꓡꓳ꓿
	ꓟꓲ-ꓡ ꓡꓰ ꓟꓷ ꓠꓷ ꓝ ꓘꓶꓽ ꓬꓲ ꓬꓲꓹ ꓢꓶ ꓔꓯ ꓒꓶꓻ ꓟꓸ ꓖꓶ ꓗꓷ ꓗ ꓠꓯ (3) ꓘꓳꓼ ꓗꓪ꓾ “ꓟꓲ ꓠꓯ ꓡꓴꓸ ꓗꓪ ꓶꓼ ꓓꓳꓽ ꓟꓬꓱꓽ ꓬꓰ ꓢꓴ” ꓓꓳ-ꓔ ꓬꓳ-ꓢꓷ ꓪꓴ-ꓩ (DR. JOSEPH WOLFF) ꓡꓰ꓾ ꓟꓽ ꓟꓶ ꓫꓵ ꓕꓯ ꓙꓲ-ꓢꓴ ꓝꓮꓲ ꓕꓲ ꓧꓪꓹ ꓬꓯꓼ ꓡ_ ꓥꓳ꓾ ꓐꓰ ꓚꓺ ꓟꓸ ꓖꓶ ꓪꓴꓸ ꓔꓴ_ ꓡꓳ꓿ ꓙꓬ-ꓟꓶ-ꓠꓲ ꓗꓴꓷꓼ ꓗꓪ ꓟ ꓦꓲ-ꓐꓱ-ꓣꓴ ꓮ ꓐ ꓮ ꓟ ꓡꓰ ꓦꓵꓻ ꓔ ꓢꓴ ꓖꓳ ꓕꓲ ꓣꓳ ꓠꓬ꓾ ꓬꓲ ꓞꓲꓼ ꓣꓳ_ ꓕꓯ_ ꓡꓰ ꓙꓲ-ꓢꓴ ꓢꓲꓺ ꓤ ꓦ ꓡꓱ ꓚꓱꓹ ꓔꓯ ꓙ ꓜꓲꓼ ꓔ ꓢꓴ ꓕꓲ ꓣꓳ ꓥ ꓡꓳ꓿ ꓬꓲ ꓪ ꓞꓳ ꓫꓵꓽ ꓐꓴ ꓥꓳꓺ ꓡꓳꓸ ꓓꓴ ꓟꓸ ꓟꓲ_ ꓐꓰ꓾ ꓡꓻ ꓠꓹ ꓟ ꓟꓲ-ꓢ-ꓬ ꓬꓲ ꓟꓬꓱꓺ ꓓꓳꓽ ꓟꓸ ꓟꓲ_ ꓐꓰ꓾ ꓬꓲ-ꓢꓷ-ꓡꓰ ꓗꓴꓷꓼ ꓫꓬꓹ ꓔꓶꓺ ꓠꓹ ꓟ ꓟꓸ ꓟꓲ ꓕꓱ ꓟꓬ ꓫꓵꓽ ꓔꓯ ꓦꓲ-ꓐꓱ-ꓣꓴ  ꓟꓸ ꓒ ꓐꓴ ꓡꓰ ꓬꓲ ꓪ ꓦꓲꓻ ꓘꓴꓽ ꓗꓪ ꓚꓺ ꓟꓸ ꓖꓶ_ ꓕꓯ꓾ ꓬꓲ ꓥ_ ꓟꓲ ꓠꓲꓹ ꓡꓱꓻ ꓡꓱꓻ_ ꓐꓰ ꓠꓺ ꓠꓹ ꓘꓳ ꓣꓴ ꓗꓳꓸ ꓡ_ ꓡꓳ꓿ ꓠ-ꓢ-ꓡꓱ ꓢꓴ ꓬꓰ-ꓢꓴ ꓟꓸ ꓟꓲ ꓔꓯ ꓬꓲ ꓑ ꓙ ꓪ_ ꓕꓲ ꓠꓬꓲ ꓗꓪ꓾ “ꓠ-ꓢ-ꓡꓱ ꓢꓴ ꓬꓰ-ꓢꓴ ꓠꓬ ꓮꓽ ꓟ ꓥ ꓟ ꓙ ꓖꓴ ꓔꓯ ꓬꓲ ꓧꓪꓺ ꓟꓰꓹ ꓠꓬꓲ ꓗꓷ ꓕꓯ꓾ ꓪꓴꓸ ꓠꓶꓸ ꓮꓸ ꓓꓲꓽ ꓕꓯꓹ_ ꓟ ꓬꓴ-ꓔ ꓡ ꓞꓳ ꓕꓲ ꓣꓳ ꓥ ꓟ ꓔꓯ ꓡꓳꓸ ꓟꓳ_ ꓡꓳ꓿ ꓖꓳ ꓡꓱ ꓥ_ ꓟꓲ ꓬꓲ ꓡꓰ ꓬꓲ ꓚꓲ ꓛꓬ ꓠꓬ ꓟꓲ-ꓢ-ꓬ ꓥ ꓡꓳ꓾ ꓐꓰ ꓗꓶꓸ ꓗꓷ ꓠꓬꓲ꓾ ꓬꓴ-ꓔ ꓐꓯ ꓟꓴ ꓜꓲꓼ ꓓꓴ ꓡꓰ ꓫꓵꓻ ꓝꓴꓲꓹ ꓐꓯ ꓞꓷꓹ ꓪ ꓡꓰ ꓢꓴ ꓕꓲ ꓣꓳ ꓥ ꓡꓳ꓾ ꓐꓯ_ ꓟ ꓔꓯ ꓬꓲ ꓢꓷ ꓡꓰ_ ꓡꓳ꓿
	ꓙꓱ-ꓣꓴ-ꓢ-ꓡꓱ ꓡꓳ ꓒꓱ ꓠꓬ ꓮꓸ ꓫꓵꓽ ꓑꓶ ꓓꓴ ꓐꓬꓺ ꓡꓰ_ ꓡ? ꓮꓸ ꓫꓵꓽ ꓑꓶ ꓓꓴ ꓣꓳꓽ ꓔꓯ ꓡꓳꓽ ꓔꓯꓹ ꓙꓰ_ ꓡ? ꓐꓰ꓾ ꓬꓲ ꓧꓪꓺ ꓟꓰꓹ ꓠꓬꓲ ꓗꓷ ꓕꓯ꓾
	“ꓬꓴ-ꓔ ꓡ ꓞꓳ ꓐꓴ ꓡꓰ ꓟꓷ ꓠꓷ ꓝ ꓢꓴ ꓔꓯ ꓢꓰꓼ ꓗꓷ ꓟ ꓑꓶ ꓓꓴ ꓥ ꓡꓳ꓾” ꓐꓰ꓾ ꓬꓲ ꓐꓹ ꓐ ꓡꓰ ꓒꓳꓹ ꓖꓶ ꓡ_ ꓡꓳ꓿ ꓖꓳ ꓕꓯ “ꓬꓰ-ꓢꓴ ꓠꓬ ꓟꓷ ꓠꓷ ꓝ ꓢꓴ ꓥ ꓡ? ꓝꓴꓲꓹ ꓟꓽ ꓙꓳ ꓗꓪ ꓬꓲ ꓔꓯ ꓢꓰꓼ ꓗꓷ ꓡ? ꓐꓯ_ ꓟ ꓠ ꓠꓬꓲ ꓘꓶꓽ ꓬꓲ ꓠꓲꓹ ꓟ ꓠꓯꓸꓼ ꓗꓪ ꓓꓵꓽ ꓡ_ ꓡꓳ꓿ ꓙꓲ-ꓢꓴ ꓢꓲꓺ ꓤ ꓪꓽ ꓘꓴ ꓦꓲ ꓗꓪ ꓟꓽ ꓙꓰ ꓠꓹ ꓟ ꓗꓽ ꓔ ꓟ ꓠꓬꓲꓽ ꓗꓴꓸ ꓚꓸꓼ ꓗꓪ꓾ ꓬꓲ ꓠꓬ ꓟꓸ ꓟꓲ ꓠꓺ ꓠꓹ ꓠꓹ ꓟ ꓐꓱ ꓶ ꓪ ꓘꓴ ꓦꓲ ꓗꓪ ꓟꓽ ꓠꓽ ꓠꓽ ꓙꓰ_ ꓡꓳ꓿ ꓬꓲ ꓞꓲꓼ (17) ꓘꓳꓼ ꓙꓳ_ ꓕꓯ_ ꓡꓰ꓾ ꓬꓲ ꓠꓶꓽ ꓛꓳ ꓕꓲ ꓛꓳ ꓔꓯ ꓙꓰ ꓢꓲ꓾ ꓟꓲ-ꓢ-ꓬ ꓡ_ ꓕꓯ ꓬꓲ-ꓢꓷ-ꓡꓰ ꓐꓴ ꓧꓪꓸ ꓡꓰ_ ꓟ ꓙ ꓖꓴ ꓐꓯ ꓟꓸ ꓖꓶ_ ꓡꓳ꓿ ꓘꓶꓽ ꓘꓹ ꓠꓲꓹ ꓗꓪ ꓐꓰ ꓐꓯ_ ꓟ ꓥ ꓡꓳ꓿ ꓖꓳ ꓕꓯ ꓞꓳ ꓪꓴꓽ ꓕꓲ ꓣꓳ ꓡꓰ ꓬꓲ ꓔꓯ ꓒꓳꓹ ꓖꓶ ꓢꓲ꓾ “ꓤ ꓠꓱ ꓤꓽꓳ꓾ ꓟꓲ-ꓢ-ꓬ ꓚꓵꓺ ꓠꓬ ꓮꓽ ꓟ ꓥ ꓟ ꓥꓪ ꓔꓯ ꓐꓯ ꓖꓶ ꓡꓯ꓿ ꓠꓴ ꓪ ꓒꓵꓽ ꓒ ꓐꓴ ꓡꓰ ꓢꓰꓼ ꓗꓷ ꓟ ꓖꓳ ꓕꓲ ꓣꓳ ꓥ ꓡꓳ꓿ ꓦꓲꓻ ꓗꓪ ꓡꓰꓼ ꓙꓰ ꓢꓲ ꓬꓲ-ꓢ-ꓬ (53) ꓕꓱꓺ ꓔꓯ ꓵꓺ ꓠꓬꓲ꓿ ꓙꓲ-ꓢꓴ ꓠꓬ ꓪꓴ-ꓢ ꓬꓲ ꓮ ꓐꓲ ꓥ ꓡꓳ꓾ ꓐꓯ_ ꓟ ꓔꓯ ꓠꓴ ꓙ ꓜꓲꓼ ꓡꓰ_ ꓥꓳ꓾” ꓐꓯ_ ꓡꓳ꓿
	ꓬꓲ ꓠꓬ ꓦꓲꓻ ꓗꓪ ꓡꓰꓼ ꓙꓰ ꓢꓲ ꓟꓸ ꓟꓲ ꓔꓯ ꓵꓺ ꓠꓬꓲ ꓗꓷ ꓕꓯ꓾ ꓞꓳ ꓪꓴꓽ ꓖꓳ ꓕꓲ ꓣꓳ ꓐꓯ_ ꓟ_ ꓡꓰ ꓐꓰ ꓚꓵꓺ ꓚꓵꓺ ꓥ ꓟ ꓔꓯ ꓡꓳꓸ ꓟꓳ_ ꓡꓳ꓿ ꓙꓲ-ꓢꓴ ꓢꓲꓺ ꓤ ꓖꓳ ꓕꓲ ꓣꓳ ꓐꓯ_ ꓟ ꓠꓬ ꓚꓵꓺ ꓚꓵꓺ ꓥ ꓡ? ꓪꓴ-ꓩ ꓠꓬ ꓬꓲ ꓐꓹ ꓐ ꓔꓯ ꓙꓰ ꓢꓲ꓾ ꓟꓷ ꓠꓷ ꓝ ꓘꓶꓽ ꓖꓳ ꓟ ꓬꓲ ꓟꓸ ꓟꓲ ꓒꓶꓻ ꓟꓸ ꓖꓶ ꓡ ꓠꓹ ꓟ ꓓꓰꓽ_ ꓕꓯ꓾ ꓬꓲ ꓐꓹ ꓐ ꓒꓬꓱꓽ ꓮꓽ ꓘꓶꓸ ꓗꓳꓹ ꓡꓰ_ ꓟ ꓔꓯ ꓬꓲ ꓡꓳꓸ ꓟꓳ_ ꓠꓬꓲ꓾ ꓖꓳ ꓗ ꓠꓯ ꓠ ꓠꓬꓲ ꓟꓽ ꓑꓶꓸꓳ꓿
	ꓬꓲ (11) ꓘꓳꓼ ꓙꓳ_ ꓕꓯ꓾ ꓢꓷ ꓠꓲꓹ ꓧꓪꓺ ꓠꓹ ꓟ_ ꓐꓰ꓾ ꓦ ꓡꓱ ꓚꓱꓹ ꓢꓲꓺ ꓣꓴ ꓠꓹ ꓟ_ ꓐꓰ꓾ ꓕꓲ ꓤꓶꓻ ꓡꓱꓸꓼ ꓗꓪ ꓬꓰ ꓠ ꓗꓹ ꓟ ꓟꓬꓱꓽ ꓔꓯ ꓢꓲꓺ ꓣꓴ ꓠꓹ ꓟ ꓐꓱ ꓶ꓾ ꓬꓲ ꓠꓬ ꓦꓲꓻ ꓗꓪ ꓐꓰ ꓓꓳ ꓙꓰ_ ꓡꓳ꓿ ꓛꓳ ꓒꓯꓹ ꓟꓽ ꓙꓳ꓾ ꓒꓴꓻ ꓥ_ ꓟꓲ ꓟꓽ ꓙꓳ ꓟ ꓑꓶ ꓓꓴ꓾ ꓬꓲ ꓠꓬ ꓢꓴ ꓗꓳ ꓡꓳ ꓗꓪ ꓚꓲ ꓛꓬ ꓔꓯ ꓦꓵꓻ ꓙꓽ ꓢꓲ ꓦꓬ ꓠꓬꓲ ꓗꓳꓸ ꓪ_ ꓡꓳ꓿ ꓚꓲ ꓛꓬ ꓦꓰꓼ ꓟ ꓦꓵꓻ ꓓꓴ ꓐꓱ ꓶ ꓦꓲ-ꓐꓱ-ꓣꓴ ꓥꓳꓽ ꓟꓸ ꓖꓶ_ ꓡꓳ꓿ ꓕꓳ ꓶ ꓔꓯ ꓮꓽ ꓘꓶꓸ ꓢꓯꓼ ꓕꓵꓼ ꓢꓲ ꓢꓳꓺ ꓣꓴ_ ꓡꓳ꓿ ꓬꓲ ꓔꓯ ꓠꓬ ꓣꓳ-ꓟ ꓘꓴ ꓜꓲ ꓞꓳ ꓙꓵꓻ ꓚꓱꓹ ꓔꓯ ꓘꓳ ꓣꓴ ꓝꓲ ꓢꓲ꓾ ꓣꓳ-ꓟ ꓗꓪ ꓙꓳ_ ꓟ ꓑꓳ-ꓑ-ꓖ-ꓓ ꓟꓴꓺ ꓕꓲꓸ ꓢꓳꓺ ꓦꓲ ꓗꓪ ꓕꓳ ꓶ ꓢꓳ ꓝꓲ ꓗꓷ ꓥ_ ꓟꓲ꓾ ꓮ ꓟꓶ ꓠꓽ ꓬꓲ ꓠꓬ ꓣꓳ-ꓟ ꓘꓴ ꓜꓲ ꓞꓳ ꓠꓯꓸꓼ ꓗꓪ ꓟ ꓟꓽ ꓙꓲ ꓟꓽ ꓜꓳꓽ ꓟ ꓔꓯ ꓔꓳꓹ ꓢꓲ꓾ ꓟꓽ ꓙꓲ ꓟꓽ ꓜꓳꓽ ꓟ ꓔꓯ ꓫꓬꓹ ꓔꓱꓹ ꓠꓹ ꓟ ꓢꓯꓼ ꓖꓶ ꓢꓴ ꓕꓲ ꓣꓳ ꓒꓬꓱꓼ ꓡ_ ꓡꓳ꓿ ꓟꓽ ꓟꓶ ꓫꓵ ꓕꓯ ꓬꓲ ꓔꓯ ꓢꓳ ꓦꓲ ꓗꓪ ꓐꓰ ꓖꓼ ꓓꓳ ꓗꓷ_ ꓡꓳ꓿ ꓬꓲ ꓔꓯ ꓣꓳ-ꓟ ꓙꓵꓻ ꓚꓱꓹ ꓗꓪ ꓚꓵꓹ ꓓꓵꓽ ꓙꓰ ꓟꓽ ꓐ ꓡ ꓟ ꓠꓽ꓾ ꓪ ꓜꓲ ꓔꓲꓺ ꓢꓲꓽ ꓡ_ ꓡꓳ꓿ ꓬꓲ ꓔꓯ ꓠꓬ ꓟꓸ ꓟꓽ ꓠꓺ ꓢꓴ ꓕꓲ ꓣꓳ ꓚꓬꓹ ꓗꓷ ꓢꓲ꓾ ꓚꓲ ꓛꓬ ꓠꓲꓹ ꓫꓵ_ ꓟ ꓗꓪ ꓙꓰ ꓠꓹ ꓟ ꓙꓵꓽ ꓪ ꓖꓶ ꓗꓷ_ ꓡꓳ꓿ ꓖꓳ ꓡꓱ ꓠꓬꓲ ꓬꓲ ꓠꓬ ꓰ-ꓖꓶ-ꓡꓯ ꓗꓪ ꓙꓰ ꓢꓲ꓾ ꓰ-ꓖꓶ-ꓡꓯ ꓘꓴ ꓜꓲ ꓞꓳ ꓔꓯ ꓔꓺ ꓬꓰ_ ꓡꓳ꓿ ꓢꓳꓺ ꓣꓴ_ ꓟ ꓔꓯ ꓠꓬꓲꓽ ꓘꓳꓼ ꓬꓰ ꓗꓷ ꓗ ꓠꓯ꓾ (1821) ꓘꓳꓼ ꓗꓪ ꓪꓴ-ꓢ ꓟꓬꓱꓽ ꓬꓰ ꓪꓴꓸ ꓔꓴ_ ꓡꓳ꓿
	ꓬꓰ-ꓢꓴ ꓬꓲ ꓪꓴꓸ ꓕꓲ ꓧꓪꓹ ꓬꓯꓼ ꓡ_ ꓕꓯ꓾ ꓬꓲ ꓠꓬ “ꓠꓲꓹ ꓫ ꓟꓬ ꓫ ꓜꓲꓽ ꓪ ꓢꓴ” ꓕꓲ ꓣꓳ ꓔꓯ ꓪꓴ-ꓩ ꓔꓯ ꓢꓷ ꓡꓰ ꓟ_ ꓡꓰꓽ ꓟꓽ ꓞꓲ꓾ ꓠꓬꓲꓽ ꓧꓪꓹ ꓕꓲ ꓧꓪꓹ ꓡ_ ꓕꓯ ꓪꓽ ꓠꓬꓲ_ ꓟ_ ꓐꓰ ꓟꓬꓱꓺ ꓓꓳꓽ ꓠꓯꓸꓼ ꓗꓪ ꓡꓻ ꓠ ꓗꓹ ꓟ ꓔꓯ_ ꓟꓲ ꓬꓲ ꓢꓷ ꓡꓰ_ ꓡꓳ꓿ ꓠ-ꓢ-ꓡꓱ ꓢꓴ ꓬꓰ-ꓢꓴ ꓠꓬ ꓙ ꓟꓳ ꓔ ꓟ ꓖꓳ ꓕꓲ ꓣꓳ ꓥ ꓟ ꓙ ꓖꓴ ꓞꓳ ꓤ ꓐꓴ ꓔꓯ ꓐꓯ ꓟꓸ ꓖꓶ ꓢꓲ꓾ ꓬꓰ-ꓢꓴ ꓠꓬ ꓬꓲꓸ ꓪꓴꓸ ꓕꓲ ꓧꓪꓹ ꓡ_ ꓕꓯ ꓢꓰꓼ ꓔꓲꓺ ꓓꓴ ꓕꓲ ꓟ_ ꓡꓰ ꓐꓰ ꓥ ꓢꓲ ꓠꓬꓲ꓾ ꓠꓬꓲꓽ ꓧꓪꓹ ꓕꓲ ꓧꓪꓹ ꓡ_ ꓕꓯ ꓪ ꓔꓲ_ ꓡꓰ ꓐꓰ ꓡ_ ꓟ ꓙ ꓖꓴ ꓥ_ ꓟꓲ ꓐꓯ ꓟꓸ ꓖꓶ_ ꓡꓳ꓿
	ꓪꓴ-ꓩ ꓠꓬ ꓟꓽ ꓟꓶ ꓫꓵ ꓕꓯ ꓙꓲ-ꓢꓴ ꓬꓲꓼ ꓡ_ ꓥꓳ꓾ ꓐꓰ꓾ ꓙꓵꓻ_ ꓡꓳ꓿ ꓦꓬ ꓠꓬꓲ ꓬꓲꓸ ꓕꓳꓸ_ ꓐꓰ ꓗꓴ ꓙꓲ ꓙꓳ_ ꓟ ꓟꓷ ꓠꓷ ꓝ ꓘꓶꓽ ꓔꓯ ꓒꓶꓻ_ ꓟ ꓗꓪ꓾ ꓟꓲ-ꓡ ꓡꓰ ꓖꓴꓺ ꓟꓸ ꓖꓶ ꓔ ꓟ ꓘꓳꓼ ꓗꓪ ꓬꓰ-ꓢꓴ ꓬꓲꓼ ꓡ_ ꓥꓳ꓾ ꓐꓰ꓾ ꓬꓲ ꓘꓳ ꓣꓴ_ ꓡꓳ꓿ “ꓘꓶꓽ ꓢꓶꓽ ꓜꓲ ꓬꓲꓸ ꓒꓬꓽ ꓠꓱꓽ ꓡ_ ꓟ ꓔꓯ ꓡꓳꓸ ꓢꓲ꓾ ꓟꓵꓽ ꓢꓱꓺ ꓠꓶꓽ ꓡ_ ꓟ ꓔꓯ ꓢꓷ ꓡꓰ ꓓ_ ꓟ_ ꓡꓰ ꓐꓰ꓾ ꓙꓲ-ꓢꓴ ꓬꓲꓼ ꓡ_ ꓟ ꓔꓯ ꓢꓷ ꓡꓰ ꓠꓹ ꓟ꓾ ꓪꓴ-ꓢ ꓡꓰ ꓢꓷ ꓡꓰ ꓓꓴ ꓟꓽ ꓖꓶ ꓔ_ ꓡ? ꓠꓳ-ꓪ ꓠꓬ ꓦꓲꓻ ꓡꓲ ꓔꓯ ꓙ ꓖꓶ_ ꓟ_ ꓡꓰ ꓐꓰ ꓬꓰ-ꓢꓴ ꓬꓲꓼ ꓡ_ ꓟ ꓦꓬ ꓠꓬꓲ ꓐꓱ ꓶ ꓙ ꓖꓶ ꓐ ꓡ ꓠꓹ ꓟ꓾ ꓦꓬ ꓠꓬꓲ ꓠꓶꓽ ꓡ_ ꓟ ꓬꓲꓸ ꓢꓷ ꓡꓰ ꓓꓴ ꓣꓳ ꓔꓯ ꓒꓻ ꓐꓲꓺ ꓒ ꓡꓳꓼ ꓖꓶ ꓔ_ ꓡꓳ꓾ ꓐꓰ꓾ ꓪꓴ-ꓩ ꓡꓰ ꓐꓯ_ ꓡꓳ꓿ ꓪꓴ 1ꓽ26ꓼ 3ꓽ17ꓼ 1 ꓕꓰ 4ꓽ16ꓼ 1 ꓡꓱ 15ꓽ32ꓼ ꓢ 11ꓽ6-9ꓼ 9 ꓕꓱꓼ ꓟ 24ꓽ32ꓼ ꓓ 12ꓽ4꓿

ꓞꓳ ꓤ ꓮꓽ ꓟꓬꓹ ꓡꓰ ꓘꓳ ꓣꓴ ꓔ ꓟ ꓒꓶꓻ ꓘꓶꓽ ꓔꓯ ꓔꓳ_ ꓟ

	“ꓠꓬꓲ ꓠꓬꓲ ꓟ ꓘꓴ ꓜꓲ ꓞꓳ ꓮꓽ ꓟꓬꓹ ꓕꓲ ꓐꓱ ꓠꓬ ꓢꓲ ꓫꓬ ꓕꓳ ꓶ ꓗꓪ ꓔꓲꓺ ꓢꓲꓽ ꓢꓲꓽ_ ꓐꓰ ꓟꓸ ꓖꓶ ꓔ ꓟ ꓟꓸ ꓘꓶꓽ ꓗꓪ ꓐꓰ ꓧꓹ ꓙꓰꓳ꓿ ꓖꓳ ꓡꓱ ꓢꓲ ꓬꓲ ꓪ ꓡꓰ꓾ ꓬꓴ-ꓔ ꓡ ꓞꓳ ꓙ ꓖꓴ ꓵꓺ ꓔꓯ ꓕꓯ ꓐꓶꓽ ꓞꓳ ꓙ ꓖꓴ ꓔꓯ ꓠꓺ ꓠꓹ ꓗꓴꓸ ꓠ ꓗ_ ꓡꓳ꓿ “ꓟꓲ ꓠꓯ” ꓐꓯ_ ꓟ ꓠꓬ ꓟꓴ ꓗꓪ ꓔꓯ ꓐꓯ_ ꓡꓳ꓾ ꓐꓰ ꓘꓳ ꓣꓴ ꓔ_ ꓡꓳ꓿ ꓬꓰ-ꓢꓴ ꓬꓲꓼ ꓡ_ ꓟ ꓐꓱ ꓶ ꓬꓲ ꓪ ꓢꓷ ꓔ ꓠꓹ ꓟ ꓕꓲ ꓫꓵꓽ ꓠꓬ꓾ ꓶꓼ ꓓꓳꓽ ꓟꓬꓱꓽ ꓪꓴꓽ ꓡ_ ꓟ ꓥ ꓡꓳ꓿ ꓪꓴ-ꓢ ꓬꓲ ꓪꓽ ꓚꓲ ꓗꓪ ꓓꓯ ꓙꓰ_ ꓡꓳ꓾ ꓐꓯ_ ꓟ ꓠꓬ꓾ ꓟꓰ-ꓔ-ꓓꓲ-ꓢꓶꓽ ꓟꓴꓺ ꓕꓲꓸ ꓖꓪ ꓙꓱ ꓜꓲꓼ ꓓꓴ ꓔꓺ ꓬꓰ_ ꓟ ꓔꓯ ꓖꓴꓺ_ ꓡꓳ꓾” ꓐꓰ꓾ ꓞꓳ ꓮꓽ ꓟꓬꓹ ꓘꓳ ꓣꓴ ꓔ ꓟ ꓟꓸ ꓟꓲ ꓒꓶꓻ ꓚꓱꓹ_ ꓐꓰ ꓗꓴꓸ ꓙꓲ ꓙꓳ ꓢꓲ ꓐꓳ_ ꓡꓳ꓿
	ꓪꓴ-ꓩ ꓠꓬ (1821) ꓘꓳꓼ ꓗꓪ ꓐꓰ (1849) ꓘꓳꓼ ꓠꓯꓸꓼ ꓗꓪ꓾ ꓬꓲ-ꓙꓲꓽ (EGYPT) ꓾ ꓮ-ꓐꓲ-ꓢꓲ-ꓠꓲ-ꓬ (ABYSSINIA)꓾ ꓩꓱ-ꓡꓲ-ꓫꓵ (PALESTINE)꓾ ꓫꓲ-ꓡꓲ-ꓬ (SYRIA)꓾ ꓒ-ꓫ (PERSIA)꓾ ꓐꓴ-ꓘꓹ-ꓬ (BOTHANA)꓾ ꓬꓲ-ꓔꓴꓹ (INDIA)_ ꓐꓰ ꓟꓷ-ꓗꓴꓷꓼ (UNITED STATES) ꓗꓪ ꓚꓳꓺ ꓙꓰ_ ꓡꓳ꓿

ꓢꓲ ꓫꓬ ꓕꓳ ꓶ ꓠꓯꓸꓼ ꓗꓪ ꓙꓳ_ ꓟ ꓪꓽ ꓠꓬꓲ_ ꓟ

	ꓓꓳ-ꓔ ꓪꓴ-ꓩ ꓠꓬ ꓞꓳ ꓗꓳꓸ ꓔꓬ ꓟꓵꓽ ꓗꓪ ꓔꓺ ꓙ ꓢꓴ ꓟꓽ ꓙꓳ ꓙꓳ ꓐꓰ ꓙꓰ ꓗꓷ ꓢꓲ꓾ ꓫ ꓓꓴ ꓬꓲ ꓫꓵꓽ ꓬꓲ ꓙꓰꓽ_ ꓐꓰ ꓵꓺ ꓖꓴ ꓟꓽ ꓓ ꓟ ꓙꓲꓻ ꓣꓴꓽ ꓓꓴ ꓔꓳꓹ ꓜꓳꓽ_ ꓡꓳ꓿ ꓬꓲ ꓠꓬ ꓜꓻ ꓦꓰꓼ ꓟꓷꓼ ꓡꓰ_ ꓡꓳ꓿ ꓚꓳ ꓑ ꓬꓰ ꓝꓲ ꓠꓹ ꓟ ꓪꓴꓽ ꓜꓽ ꓪ ꓡꓰ_ ꓡꓳ꓿ ꓫꓵꓻ ꓝꓴꓲ (3) ꓧꓪꓹ ꓐꓯ ꓞꓷꓹ ꓪ ꓡꓰ_ ꓡꓳ꓿ ꓒꓬꓹ ꓜꓽ ꓢꓴ ꓔꓳꓹ ꓜꓳꓽ_ ꓡꓳ꓿ ꓬꓲ ꓙꓬ ꓢꓲꓼ_ ꓟ ꓑꓶ ꓓꓴ ꓮꓽ ꓡ ꓫꓵꓻ꓾ ꓐꓰ ꓗꓷ ꓡꓰ_ ꓡꓳ꓿ ꓢꓴ ꓡꓰ ꓓꓶꓽ ꓪ_ ꓟ_ ꓡꓰꓽ ꓟꓽ ꓞꓲ꓾ ꓙꓬꓺ ꓛꓵꓼ ꓛꓵꓼ ꓗꓹ ꓟ ꓟꓲ ꓠꓯ ꓗꓪ ꓛꓲ ꓠꓲꓺ ꓟꓽ ꓓꓱꓼ ꓓꓱꓼ꓾ ꓡꓳꓺ ꓔꓺ ꓮꓽ ꓟꓬꓹ ꓕꓷꓹ ꓙ ꓫꓱꓽ ꓪ_ ꓡꓳ꓿
	ꓑꓳꓺ ꓟꓽ ꓔꓯꓹ ꓔꓯꓹ ꓞꓳ ꓗꓳꓸ ꓔꓬ ꓗꓪ ꓙꓰ_ ꓟ ꓠꓬ ꓙꓲꓻ ꓣꓴꓽ ꓓꓴ ꓙꓳ_ ꓡꓳ꓾ ꓐꓰ ꓬꓲ ꓔꓯ ꓬꓲꓼ ꓠꓬꓲꓸ ꓖꓶ_ ꓕꓯ ꓬꓲ ꓡꓰ꓾ “ꓥꓪ ꓔꓯ ꓟꓯꓼ ꓓꓶꓽ ꓓꓴ ꓙꓳ_ ꓡꓳ꓿ ꓪꓽ ꓘꓴ_ ꓟ ꓟꓯꓼ ꓓꓶꓽ ꓓꓴ꓾ ꓙꓲ-ꓢꓴ ꓐꓱ ꓶ ꓠꓲꓹ ꓡꓱꓻ_ ꓟ ꓟꓯꓼ ꓓꓶꓽ ꓓꓴ꓾ ꓪꓴ-ꓢ ꓬꓰ ꓙ ꓡ_ ꓟ ꓔꓯ ꓦ ꓡꓱ ꓐꓳ_ ꓟ ꓟꓯꓼ ꓓꓶꓽ ꓓꓴ꓾ ꓕꓱ ꓟꓬ ꓫꓵꓽ ꓥ ꓡꓳ꓿ ꓪꓴ-ꓢ ꓔꓯ ꓠꓲꓹ ꓠꓵ_ ꓟ_ ꓐꓰ ꓠꓶꓽ ꓛꓳ ꓕꓲꓺ ꓛꓳ ꓔꓯ ꓠꓲꓹ ꓠꓵ_ ꓟ ꓠꓵ ꓠꓲꓹ ꓟꓯꓼ ꓶꓼ ꓖꓪ ꓥ_ ꓟꓲ ꓔꓯꓹ ꓔ_ ꓡꓳ꓿ ꓥꓪ ꓪꓽ ꓠꓬꓲ_ ꓟ ꓠꓬ ꓢꓲ ꓫꓬ ꓕꓳ ꓶ ꓠꓯꓸꓼ ꓗꓪ ꓙꓳ_ ꓡꓳ꓿ ꓢꓲ ꓫꓬ ꓕꓳ ꓶ ꓡꓰ ꓥꓪ ꓔꓯ ꓔꓺ ꓙ ꓡ_ ꓥꓳ꓾ ꓐꓰ ꓥꓪ ꓘꓳ ꓣꓴ ꓔ_ ꓡꓳ꓾” ꓐꓰ ꓒꓳꓹ ꓖꓶ ꓡ_ ꓡꓳ꓿
	ꓐꓯ ꓟꓴ ꓘꓶꓽ_ ꓟ ꓓꓳꓽ ꓠꓬ ꓟꓲ ꓠꓯ ꓡꓴꓸ ꓗꓪ ꓟ ꓟꓵꓽ ꓮꓽ ꓟꓬꓹ ꓗꓪ ꓒꓬꓱꓺ ꓙꓰ_ ꓗꓪ ꓛꓲ ꓬꓲ ꓠꓬ ꓕꓶꓻ ꓕꓶꓻ_ ꓐꓰ ꓢꓯꓼ ꓕꓵꓼ ꓢꓲ꓾ ꓚꓺ ꓟꓸ ꓖꓶ_ ꓡꓳ꓿ ꓬꓴ-ꓔ ꓡ ꓞꓳ꓾ ꓔꓴ-ꓣ-ꓗꓷ ꓡ ꓞꓳ꓾ ꓒ-ꓫ ꓞꓳ ꓫꓵꓽ꓾ ꓦꓲ-ꓓꓴ_ ꓐꓰ ꓠꓱ ꓐꓯ ꓞꓳ ꓫꓵꓽ ꓮꓽ ꓟꓬꓹ ꓗꓳ ꓡꓳ ꓗꓪ꓾ ꓞꓳ ꓫꓵꓽ ꓥꓳꓽ ꓮꓽ ꓟꓬꓹ ꓡꓰ ꓟꓸ ꓟꓲ ꓚꓺ ꓟꓸ ꓖꓶ ꓢꓲ꓾ ꓟꓲ-ꓢ-ꓬ ꓡꓻ ꓠꓹ ꓟ ꓟꓸ ꓟꓲ ꓔꓯ ꓚꓺ ꓟꓸ ꓖꓶ_ ꓡꓳ꓿
	ꓐꓴ-ꓘꓹ-ꓬ ꓗꓪ ꓟ ꓞꓳ ꓫꓵꓽ ꓕꓲ ꓫꓵꓽ ꓠꓬ꓾ ꓙꓲ-ꓢꓴ ꓬꓲꓼ ꓡ_ ꓟ ꓟꓸ ꓟꓲ ꓔꓯ ꓘꓳ ꓣꓴ ꓕꓶꓻ ꓔ ꓟ ꓔꓯ ꓡꓳꓸ ꓟꓳ_ ꓡꓳ꓿ ꓙꓲ-ꓢꓴ ꓠꓬ ꓠꓬꓲꓽ ꓧꓪꓹ ꓕꓲ ꓧꓪꓹ ꓬꓯꓼ ꓡ ꓢꓲ꓾ ꓟꓬꓱꓺ ꓓꓳꓽ ꓙꓳ ꓙꓳ_ ꓐꓰ ꓡ_ ꓟ ꓙ ꓖꓴ ꓐꓳ ꓔ ꓟ ꓢꓲ-ꓣ (SEERA)꓾ ꓐꓰ ꓘꓴ_ ꓟ ꓕꓳ ꓶ ꓕꓲ ꓑꓷꓠ ꓠꓬ꓾ ꓬꓰ-ꓟꓲ ꓗꓪ ꓟ ꓮ-ꓣ-ꓐꓷ ꓞꓳ ꓫꓵꓽ (ARABS OF YEMEN) ꓡꓯ ꓒꓯꓹ ꓗꓪ ꓓꓯ_ ꓟ ꓙ ꓖꓴ_ ꓐꓰ꓾ (1840) ꓘꓳꓼ ꓗꓪ ꓬꓳꓹ ꓚꓲꓽ_ ꓟ ꓫꓵꓽ ꓪꓴ ꓓꓽ ꓟ ꓕꓲ ꓟ ꓒꓬꓱꓼ ꓡ ꓠ ꓗ_ ꓡꓳ꓾ ꓐꓰ꓾ ꓮ-ꓣ-ꓐꓷ ꓖꓳ ꓕꓲ ꓜꓴꓻ ꓡꓰ ꓐꓯ ꓔꓬ ꓟ ꓙ ꓖꓴ꓾ ꓪꓴ-ꓩ ꓡꓰ ꓐꓯ ꓟꓸ ꓖꓶ_ ꓡꓳ꓿ ꓬꓲ-ꓢꓷ-ꓡꓰ ꓗꓪ ꓟ ꓔꓯ-ꓠꓷꓼ_ ꓐꓰ ꓣꓱ-ꓘꓷ-ꓐꓷ ꓕꓲ ꓪꓳꓼ ꓢꓴ ꓬꓲ ꓪ ꓮ ꓐꓲ ꓐꓸ ꓟꓲ ꓐꓴ ꓠꓬ ꓠꓲꓹ ꓞ ꓟꓴ ꓗꓴꓸ ꓜꓶꓽ ꓢꓲ ꓬꓯꓼ ꓡ ꓠ ꓗ_ ꓟ ꓙꓲ-ꓢꓴ ꓔꓯ ꓥꓳꓺ ꓡꓳꓸ ꓔꓬ ꓟ ꓔꓯ_ ꓟꓲ ꓬꓲ ꓡꓳꓸ ꓟꓳ_ ꓡꓳ꓿
	ꓔ-ꓔ-ꓬ (TATARY) ꓗꓴꓷꓼ ꓗꓪ ꓥ_ ꓟꓲ ꓬꓲ ꓖꓳ ꓡꓱ ꓫꓵꓽ ꓙꓵꓻ ꓠꓲꓹ ꓔꓯ ꓠꓱꓸ ꓐꓯ ꓶꓼ ꓥꓳꓽ ꓟꓬꓱꓽ ꓬꓰ ꓢꓴ ꓕꓲ ꓣꓳ ꓡꓰ ꓡꓳꓸ ꓟꓳ_ ꓡꓳ꓿ ꓔ-ꓔ-ꓬ ꓗꓪ ꓟ ꓔꓲꓺ ꓒ ꓕꓲ ꓣꓳ ꓡꓰ ꓶꓼ ꓥꓳꓽ ꓟꓸ ꓒ ꓖꓳ ꓕꓲ ꓣꓳ ꓔꓯ꓾ ꓙꓲ-ꓢꓴ ꓬꓲꓼ ꓡ ꓠ ꓗ_ ꓟ ꓦꓬ ꓠꓬꓲ_ ꓐꓰ ꓗꓴꓸ ꓙꓲ ꓙꓳ ꓢꓲ ꓠ ꓠꓬꓲ_ ꓕꓯ꓾ ꓬꓲ ꓡꓰ꓾ ꓫꓵꓽ ꓪꓴ ꓕꓱ ꓟ ꓔꓯ ꓟꓳꓸ ꓮꓸ ꓫꓵꓽ_ ꓟꓲ ꓟꓽ ꓢꓷ꓾ ꓐꓰ꓾ ꓒꓳꓹ ꓖꓶ_ ꓡꓳ꓿ ꓖꓳ ꓕꓯ ꓔꓲꓺ ꓒ ꓠꓬ ꓮꓽ ꓘꓶꓸ ꓓꓵꓽ ꓙ ꓟꓶ ꓡꓰ ꓢꓲ꓾ ꓬꓲ ꓡꓰ (1844) ꓘꓳꓼ ꓖ ꓡꓯ ꓖ ꓙꓲ ꓗꓪ ꓙꓲ-ꓢꓴ ꓬꓲꓼ ꓡ ꓠ ꓗ_ ꓟ ꓙ ꓖꓴ ꓔꓯ ꓟꓷ ꓠꓷ ꓝ ꓒ ꓕꓳ ꓶ ꓗꓪ ꓐꓰ ꓒꓶꓻ ꓟꓸ ꓖꓶ ꓡ_ ꓡꓳ꓿

ꓰ-ꓖꓶ-ꓡꓯ ꓗꓪ ꓥꓳꓺ ꓡꓳꓸ ꓓꓴ ꓓꓳꓽ ꓛꓲ ꓬꓰ_ ꓟ

	ꓥꓳꓺ ꓡꓳꓸ ꓓꓴ ꓓꓳꓽ ꓔꓯ ꓰ-ꓖꓶ-ꓡꓯ ꓗꓪ (1826) ꓘꓳꓼ ꓕꓯ_ ꓡꓰ ꓪꓴꓸ ꓔꓴ ꓢꓲ ꓚꓺ ꓒꓬꓱꓺ ꓔꓬ_ ꓥꓳ꓿ ꓙꓲ-ꓢꓴ ꓬꓲꓼ ꓡ_ ꓟ ꓦꓬ ꓠꓬꓲ ꓔꓯ ꓔꓳꓼ꓾ ꓐꓰ ꓟꓽ ꓚꓺ ꓟꓸ ꓖꓶ ꓐꓯ_ ꓥ_ ꓟꓲ꓾ ꓟꓽ ꓟꓶ ꓫꓵ ꓔꓯ ꓐꓬꓱꓼ ꓡꓱꓼ ꓡꓱꓼ ꓟ ꓠꓯꓸꓼ ꓗꓪ ꓬꓯꓼ ꓡ_ ꓥꓳ꓾ ꓐꓰ ꓠꓽ ꓮꓽ ꓘꓶꓸ ꓚꓺ ꓒꓬꓱꓺ ꓔꓬ ꓥꓳ꓿ ꓰ-ꓖꓶ-ꓡꓯ ꓘꓴ ꓜꓲ ꓞꓳ ꓗꓪ ꓟ ꓟꓸ ꓒ (700) ꓣꓳꓺ ꓛꓲ ꓠꓬ꓾ ꓟꓴ ꓗꓪ ꓗꓴꓷꓼ ꓶꓼ ꓥꓳꓽ ꓫꓱꓹ ꓥꓳ ꓚꓺ ꓒꓬꓱꓺ ꓔꓬ_ ꓡꓳ꓾ ꓐꓰ꓾ ꓧꓪꓽ ꓒꓴ ꓕꓳ ꓶ ꓐꓳ ꓒ ꓕꓲ ꓣꓳ ꓡꓰ ꓐꓳ ꓔ ꓟ ꓙꓳ_ ꓡꓳ꓿
	ꓬꓲꓥ-ꓗꓴꓷ ꓗꓪ ꓥ_ ꓟꓲ (ꓰ-ꓖꓶ-ꓡꓯ ꓚꓳꓺ ꓡꓳ ꓗꓪ ꓟ ꓗꓴꓷꓼ ꓜꓴ) 1844 ꓘꓳꓼ ꓗꓪ ꓙꓲ-ꓢꓴ ꓡꓰꓼ ꓡ_ ꓥꓳ꓾ ꓐꓰ ꓚꓺ ꓟꓸ ꓖꓶ ꓔꓬ_ ꓡꓳ꓿ ꓟꓷ-ꓗꓴꓷꓼ ꓗꓪ ꓠꓬ ꓥꓳꓺ ꓡꓳꓸ ꓓꓴ ꓓꓳꓽ ꓕꓳ ꓶ ꓮꓽ ꓟꓬꓹ ꓠꓬꓲꓸ ꓢꓲ꓾ ꓑꓶꓺ ꓖꓶ_ ꓡꓳ꓿ ꓟꓷ-ꓗꓴꓷꓼ ꓗꓪ ꓔꓬ ꓟ ꓦꓬ ꓠꓬꓲ ꓗꓪ ꓥꓳꓺ ꓡꓳꓸ ꓓꓴ ꓓꓳꓽ ꓔꓯ ꓘꓳ ꓣꓴ ꓟꓶ ꓗꓷ ꓢꓴ ꓬꓳ-ꓐ ꓪꓰ-ꓔ ꓠꓬ꓾ (1842) ꓘꓳꓼ ꓗꓪ ꓚꓲ ꓛꓬ ꓗꓴꓷꓼ ꓗꓪ ꓬꓲꓼ ꓡ ꓢꓲ꓾ ꓥꓳꓺ ꓡꓳꓸ ꓓꓴ ꓓꓳꓽ ꓖꓳ ꓟ ꓔꓯ ꓚꓺ ꓒꓬꓱꓺ_ ꓡꓳ꓿ ꓰ-ꓖꓶ-ꓡꓯ ꓟꓵꓽ ꓮꓽ ꓟꓬꓹ ꓗꓪ ꓬꓲ ꓡꓰ ꓬꓰ ꓔꓬ ꓟ ꓟꓬꓱꓽ ꓔꓯ ꓠꓱꓸ ꓐꓯ ꓢꓴ ꓮꓽ ꓟꓬꓹ ꓥ_ ꓟꓲ ꓔꓺ ꓢꓲ ꓬꓰ ꓙ ꓡ_ ꓡꓳ꓿
	ꓐꓶꓻ ꓓꓵꓽ ꓮ-ꓟꓰ-ꓣꓲ-ꓗ (SOUTH AMERICA) ꓗꓪ ꓟ ꓡ-ꓘꓴ-ꓜ (LACUNZA) ꓟꓬꓱꓺ ꓔ ꓢꓴ ꓢꓶ-ꓑ-ꓠꓲ-ꓬ (SPANIARD) ꓞꓳ ꓫꓵꓽ ꓕꓲ ꓣꓳ ꓙꓳ ꓢꓲ꓾ ꓬꓲ ꓠꓬ ꓙꓲ-ꓢꓴ-ꓕꓽ ꓕꓲ ꓜꓴ ꓢꓴ ꓥ ꓡꓳ꓿ ꓬꓲ ꓠꓬ ꓙꓲ-ꓢꓴ ꓬꓲꓼ ꓡ_ ꓟ ꓓꓳꓽ ꓔꓯ ꓘꓳ ꓣꓴ ꓟꓶ ꓡꓰ ꓢꓲ꓾ ꓓꓳꓽ ꓖꓳ ꓟ ꓔꓯ ꓕꓳ ꓶ ꓠꓬꓲꓸ ꓑꓶꓺ ꓠꓹ ꓟ ꓢꓯꓼ ꓕꓵꓼ_ ꓡꓳ꓿ ꓕꓳ ꓶ ꓔꓯ ꓣꓳ-ꓟ ꓡꓰ ꓟꓽ ꓗꓽ ꓡ ꓠꓹ ꓟ ꓐꓱ ꓶ꓾ ꓬꓲꓸ ꓟꓬꓱꓺ ꓔꓯ ꓠꓬ “ꓣ-ꓐꓲ ꓐꓯ-ꓰ-ꓜ-ꓬ” (RABBI BEN EZRA) ꓐꓰ ꓡꓶꓸ ꓗꓷ ꓢꓲ꓾ ꓕꓳ ꓶ ꓠꓬꓲꓸ_ ꓡꓳ꓿ (1825) ꓘꓳꓼ ꓗꓪ ꓬꓲ ꓐꓳ_ ꓟ ꓕꓳ ꓶ ꓔꓯ ꓧꓪꓽ ꓒꓴ ꓥꓳꓽ ꓡꓶꓸ ꓓꓳ ꓡ ꓕꓯ꓾ ꓬꓲ ꓪꓴꓸ ꓕꓯ_ ꓡꓰ ꓮꓸ ꓔꓲ ꓤ ꓠꓲꓹ ꓡꓱꓻ ꓔꓬ ꓟ ꓰ-ꓖꓶ-ꓡꓯ ꓗꓪ ꓠꓬ ꓮꓽ ꓘꓶꓸ ꓠꓲꓹ ꓡꓱꓻ ꓔꓴ ꓡ_ ꓡꓳ꓿

ꓐꓰ-ꓙꓰ-ꓡ (BENZEL) ꓔꓯ ꓟꓳꓸ ꓖꓶ ꓓꓴ ꓛꓲ ꓬꓰ_ ꓟ

	ꓡꓴ-ꓔꓷ ꓘꓴ ꓜꓲ ꓞꓳ ꓗꓪ ꓟ ꓐꓰ-ꓙꓰ-ꓡ ꓟꓬꓱꓺ ꓔ ꓢꓴ ꓕꓲ ꓣꓳ ꓠꓬ ꓙꓵꓻ ꓚꓱꓹ ꓖꓳ ꓟ ꓔꓯ ꓙꓬ-ꓟꓶ-ꓠꓲ ꓗꓪ ꓚꓺ ꓒꓬꓱꓺ ꓔꓬ_ ꓡꓳ꓿ ꓟꓳꓸ ꓖꓶ ꓓꓴ 21 ꓕꓱꓺ ꓔꓯ ꓬꓲꓸ ꓚꓰꓺ ꓬꓰ ꓢꓲ ꓟꓸ ꓟꓲ ꓚꓺ ꓚꓱꓹ ꓕꓲ ꓟ ꓙ ꓖꓶꓽ ꓔꓬ ꓕꓯ꓾ ꓪꓴ-ꓢ ꓡꓰ ꓙꓲ-ꓢꓴ ꓠꓬꓲꓽ ꓧꓪꓹ ꓕꓲ ꓧꓪꓹ ꓬꓯꓼ ꓡ_ ꓟ_ ꓐꓰ ꓗꓪ' ꓫꓵꓽ_ ꓟ ꓟꓬꓲ ꓟꓳ ꓓꓴ ꓔꓯ ꓬꓲ ꓠꓲꓹ ꓟ ꓠꓯꓸꓼ ꓗꓪ ꓣꓳꓺ ꓖꓶ ꓡ_ ꓡꓳ꓿ ꓟꓳꓸ ꓖꓶ ꓓꓴ ꓕꓳ ꓶ ꓗꓪ ꓟ ꓟꓷ ꓠꓷ ꓝ ꓘꓶꓽ ꓖꓳ ꓟ ꓔꓯ ꓬꓲ ꓙ ꓜꓲꓼ ꓡꓰ_ ꓡꓳ꓿ ꓟꓷ ꓠꓷ ꓝ ꓢꓴ ꓡꓰ ꓒꓶꓻ ꓟꓸ ꓖꓶ ꓔ ꓟ ꓫꓵꓽ ꓪꓴ ꓥ ꓠꓬꓲ꓾ ꓬꓲ ꓠꓬ ꓓꓳꓽ ꓖꓳ ꓟ ꓔꓯ ꓞꓼ ꓐꓰ ꓚꓺ ꓟꓽ ꓑꓶꓸ꓾ ꓓꓵꓽ ꓙ ꓮ' ꓔꓬ_ ꓡꓳ꓿ ꓖꓳ ꓡꓱ ꓥ_ ꓟꓲ ꓟꓷ ꓠꓷ ꓝ ꓘꓶꓽ ꓖꓳ ꓟ ꓔꓯ ꓡꓯ ꓫꓵ ꓢꓳꓺ ꓣꓴ ꓗꓷ ꓕꓯ꓾ ꓙꓲ-ꓢꓴ ꓬꓲꓼ ꓡ ꓦꓬ ꓠꓬꓲ ꓠꓶꓽ_ ꓟ ꓔꓯ ꓬꓲ ꓔꓲꓺ ꓢꓲꓽ ꓡ_ ꓡꓳ꓿ ꓖꓳ ꓡꓱ ꓢꓲ ꓙꓲ-ꓢꓴ ꓬꓲꓼ ꓡ_ ꓟ ꓦꓬ ꓠꓬꓲ_ ꓐꓰ ꓗꓪ' ꓫꓵ ꓢꓲ ꓬꓲ ꓡꓰ ꓢꓪ' ꓔ ꓟ ꓦꓬ ꓠꓬꓲ ꓠꓬ꓾ ꓪꓰ-ꓡꓲ-ꓬ ꓟꓲ-ꓡ ꓡꓰ ꓐꓯ ꓔ ꓟ_ ꓐꓰ ꓕꓲ ꓡꓰꓹꓼ ꓥ ꓡꓳ꓿
	ꓐꓰ-ꓙꓰ-ꓡ ꓐꓳ_ ꓟ ꓕꓳ ꓶ ꓠꓬ ꓬꓲ ꓚꓲ ꓛꓬ ꓦꓵꓻ ꓖꓴ ꓟꓵꓽ ꓥ ꓟ ꓪꓴ-ꓔꓲ-ꓐ ꓗꓪ_ ꓡꓰꓽ ꓟꓽ ꓞꓲ꓾ ꓙꓬ-ꓟꓶ-ꓠꓲ ꓕꓲ ꓗꓴꓷꓼ ꓡꓱꓸꓼ ꓗꓪ ꓒꓬꓱꓺ ꓙꓰ ꓠꓬꓲ꓾ ꓙꓬ-ꓟꓶ-ꓠꓲ ꓥ_ ꓟꓲ ꓠꓱ ꓐꓯ ꓗꓴꓷꓼ_ ꓐꓰ ꓕꓲ ꓝꓲꓸ ꓤ ꓗꓪ ꓥꓳꓺ ꓡꓳꓸ ꓓꓴ ꓓꓳꓽ ꓔꓯ ꓑ ꓙ ꓪ ꓡꓰ_ ꓡꓳ꓿
	ꓖꓴ-ꓢꓲ-ꓠ ꓠꓬ ꓙꓲ-ꓠꓲ-ꓐ ꓗꓪ ꓙꓲ-ꓢꓴ ꓠꓬꓲꓽ ꓧꓪꓹ ꓕꓲ ꓧꓪꓹ ꓬꓯꓼ ꓡ_ ꓟ ꓟꓸ ꓟꓲ ꓔꓯ ꓚꓺ ꓟꓸ ꓖꓶ_ ꓡꓳ꓿ ꓪꓴ-ꓢ ꓟꓬꓱꓽ ꓬꓰ ꓪꓴꓸ ꓔꓴ_ ꓕꓯ ꓬꓲ ꓠꓬ ꓙꓵꓻ ꓚꓱꓹ ꓔꓯ ꓓꓵꓽ ꓙ ꓟꓬꓽ ꓗꓳꓸ ꓡ ꓢꓴ ꓕꓲ ꓣꓳ ꓥ ꓡꓳ꓿ ꓬꓲꓸ_ ꓡꓰꓽ ꓬꓲ ꓠꓬ ꓞꓲꓼ ꓣꓳ_ ꓕꓯ_ ꓡꓰ ꓟꓷ ꓠꓷ ꓝ ꓘꓶ ꓔꓯ ꓢꓷ ꓠꓲꓹ ꓡꓱꓻ ꓢꓴ ꓕꓲ ꓣꓳ ꓥ ꓡꓳ꓿ ꓬꓲ ꓠꓬ ꓣꓳ-ꓡꓲ ꓡꓰ ꓐꓳ ꓔ ꓟ “ꓮ ꓠꓱ ꓟ ꓚꓺ ꓟꓲ” (ANCIENT HISTORY) ꓐꓯ_ ꓟ ꓔꓯ ꓵꓺ ꓢꓲ꓾ ꓓ-ꓠꓲ-ꓡꓰ (2) ꓕꓱꓺ ꓔꓯ ꓢꓷ ꓠꓲꓹ ꓡꓱꓻ ꓡ_ ꓡꓳ꓿ ꓟꓷ ꓠꓷ ꓝ ꓘꓶꓽ ꓠꓬ ꓔꓳꓼ ꓐꓰ ꓐꓲꓺ ꓡꓰ_ ꓟ ꓔꓯ ꓡꓳꓸ ꓟꓳ ꓗꓷ ꓕꓯ꓾ ꓬꓲ ꓓꓵꓽ ꓙ ꓟꓶ_ ꓡꓳ꓿ ꓢꓲ ꓫꓬ ꓕꓳ ꓶ ꓠꓬ ꓪꓴ-ꓢ ꓡꓰ ꓢꓯꓼ ꓦ ꓧꓳꓽ ꓔ ꓟ ꓗꓸ ꓚꓵꓺ ꓔꓯ ꓬꓲ ꓢꓷ ꓡꓰ_ ꓡꓳ꓿ ꓞꓳ ꓤ ꓓꓵꓽ ꓙ ꓚꓱꓹ ꓢꓷ ꓠꓲꓹ ꓠꓬ ꓟꓽ ꓐꓲꓺ ꓜꓲꓼ ꓟ ꓔꓯ ꓬꓲ ꓢꓷ ꓡꓰ ꓠꓬꓲ꓾ ꓢꓲ ꓫꓬ ꓕꓳ ꓶ ꓢꓳꓺ ꓛꓺ_ ꓟ ꓔꓯ ꓬꓲ ꓘꓳ ꓣꓴ_ ꓡꓳ꓿
	ꓙꓲ-ꓢꓴ ꓬꓯꓼ ꓡ_ ꓟ ꓦꓬ ꓠꓬꓲ ꓮꓽ ꓘꓶꓸ ꓠꓶꓽ_ ꓟ ꓔꓯ ꓬꓲ ꓙꓵꓻ ꓪꓴꓸ ꓔꓴ_ ꓡꓳ꓿ ꓓꓳꓽ ꓕꓱ ꓟ ꓠꓬ ꓮꓽ ꓘꓶꓸ ꓬꓳꓹ ꓚꓲꓽ_ ꓠꓬꓲ꓾ ꓞꓳ ꓤ ꓐꓴ ꓔꓯ ꓓꓳꓽ ꓕꓱ ꓟ ꓚꓺ ꓟꓸ ꓖꓶ ꓠꓹ ꓟ ꓬꓲ ꓠꓲꓹ ꓡꓱꓻ ꓔꓬ_ ꓡꓳ꓿ ꓖꓳ ꓡꓱ ꓥ_ ꓟꓲ ꓞꓳ ꓤ ꓮꓽ ꓟꓬꓹ ꓡꓰ ꓓ-ꓠꓲ-ꓡꓰ ꓕꓳ ꓶ ꓠꓬ ꓙ ꓜꓲꓼ ꓟꓽ ꓐ ꓡ ꓟ ꓕꓳ ꓶ ꓥ ꓡꓳ꓾ ꓐꓰ꓾ ꓘꓳ ꓣꓴ ꓔ ꓠꓬꓲ꓾ ꓬꓲ ꓐꓱ ꓶ ꓗꓽ ꓔ ꓓꓴ ꓙꓳ_ ꓡꓳ꓿ ꓙꓲ-ꓠꓲ-ꓐ ꓗꓪ ꓩ-ꓤꓷ ꓬꓰ_ ꓟ_ ꓡꓰ ꓐꓰ꓾ ꓤ ꓠꓱ ꓤ ꓐꓴ ꓔꓯ ꓧꓶꓸ ꓕꓯ ꓚꓺ ꓟꓸ ꓖꓶ ꓢꓲ꓾ ꓓꓳꓽ ꓕꓱ ꓟ ꓬꓲ ꓪ ꓮ ꓐ ꓮ ꓟ ꓐꓴ ꓔꓯ ꓛꓲ ꓬꓰ ꓝꓲ ꓠꓹ ꓟ꓾ ꓬꓲ ꓓꓵꓽ ꓙ ꓞꓷꓹ ꓗꓷ_ ꓡꓳ꓿ “ꓟꓸ ꓟꓲ ꓠꓺ ꓠꓹ ꓝꓲ ꓠꓹ ꓟ꓾ ꓤ ꓠꓱ ꓤ ꓐꓴ ꓔꓯ ꓧꓶꓸ ꓕꓯ ꓧꓪꓺ ꓜꓲꓼ ꓠ ꓗ_ ꓡꓳ꓿ ꓜꓴꓻ ꓠꓬ ꓮꓽ ꓤ ꓤ ꓪꓴꓽ ꓡ_ ꓥꓳ꓿ ꓥꓪ ꓐꓯ_ ꓟ ꓔꓯ ꓬꓲ ꓪ ꓠꓺ ꓠꓹ ꓡ_ ꓥꓳ꓿ ꓬꓲ ꓪ ꓠꓬ ꓓꓳꓽ ꓕꓱ ꓟ ꓔꓯ ꓢꓷ ꓠꓲꓹ ꓡꓱꓻ ꓡ_ ꓥꓳ꓾ ꓙ ꓜꓲꓼ ꓡꓰ ꓗ ꓠꓯ ꓬꓲ ꓪ ꓮ ꓐ ꓮ ꓟ ꓐꓴ ꓔꓯ ꓕꓲ ꓝꓸ ꓒꓶꓻ ꓟꓸ ꓖꓶ ꓗꓷ ꓕꓯ꓾ ꓬꓲ ꓪ ꓮ ꓐ ꓮ ꓟ ꓐꓴ ꓔꓯ ꓥ_ ꓟꓲ ꓘꓴ ꓜꓲꓼ ꓢꓲ ꓟꓸ ꓖꓶ ꓐ ꓡ_ ꓥꓳ꓿ ꓕꓱ ꓡꓱ ꓬꓰ ꓗꓷ ꓕꓯ ꓟꓬꓱꓽ ꓠꓬ ꓧꓪꓸ ꓡꓰ_ ꓥꓳ꓾” ꓐꓰ꓾ ꓬꓲ ꓡꓰ ꓐꓯ_ ꓡꓳ꓿
	ꓤ ꓠꓱ ꓤ ꓐꓴ ꓔꓯ ꓬꓲ ꓟꓸ ꓖꓶ ꓔꓬ ꓕꓯ꓾ ꓞꓳ ꓪꓴꓽ ꓐꓴ ꓥ_ ꓟꓲ ꓠꓺ ꓠꓹ ꓡ_ ꓡꓳ꓿ ꓬꓲ ꓡꓰ ꓟꓸ ꓖꓶ ꓔꓬ ꓟ ꓪ ꓘꓴ ꓦꓲꓻ ꓗꓳꓹ ꓗꓪ ꓠꓬ꓾ ꓙꓵꓽ ꓪ ꓙꓳ ꓢꓴ꓾ ꓢꓷ ꓠꓲꓹ ꓙꓳ ꓢꓴ꓾ ꓪꓰ ꓤ ꓐꓴ_ ꓐꓰ ꓙꓲ-ꓠꓲ-ꓐ ꓗꓪ ꓚꓳꓺ ꓡ ꓢꓴ ꓐꓶꓽ ꓗꓴꓷꓼ ꓪꓰ ꓤ ꓐꓴ ꓐꓲꓺ ꓡꓰ_ ꓡꓳ꓿ ꓕꓱ ꓡꓱ ꓐꓰ ꓓꓳꓽ ꓖꓳ ꓟ ꓠꓬ ꓕꓲ ꓟꓵꓽ ꓕꓲ ꓟꓵ ꓒꓬꓱꓺ ꓙꓰ_ ꓡꓳ꓿
	ꓞꓳ ꓤ ꓡꓰ ꓢꓯꓼ ꓖꓶ_ ꓟ ꓘꓳ ꓣꓴ ꓟꓶ ꓔꓬ  ꓟ ꓖꓴ-ꓢꓲ-ꓠ ꓠꓬ ꓟꓷ ꓠꓷ ꓝ ꓘꓶꓽ ꓔꓯ ꓞꓳ ꓤ ꓐꓴ ꓪ ꓜꓲ ꓢꓳꓺ ꓣꓴ ꓠꓹ ꓟ ꓥꓳꓺ ꓡꓳꓸ ꓢꓲ꓾ ꓢꓳꓺ ꓚꓱꓹ ꓕꓳ ꓶ ꓠꓬꓲꓸ_ ꓡꓳ꓿ ꓗ ꓠꓯ ꓬꓲ ꓠꓬ ꓟꓸ ꓟꓲ ꓢꓳꓺ ꓦꓲ ꓕꓲ ꓟ ꓗꓪ ꓟꓸ ꓢꓴ ꓒꓬꓱꓼ ꓡ_ ꓡꓳ꓿ ꓢꓲꓺ ꓒ ꓦꓬ ꓠꓬꓲ ꓗꓪ ꓠꓬ ꓤ ꓠꓱ ꓤ ꓐꓴ ꓔꓯ ꓠ ꓠꓬꓲ ꓒꓳꓹ ꓖꓶ_ ꓟ ꓚꓱꓹ ꓗꓪ ꓐꓰ ꓡꓯ ꓫꓵ ꓟꓸ ꓖꓶ ꓔꓬ ꓢꓰꓽ ꓡꓳ꓿ ꓬꓲ ꓠꓬ ꓟꓸ ꓒ ꓓꓽ ꓟ ꓠꓬꓲ ꓖꓴ_ ꓐꓰ ꓕꓳ ꓶ ꓠꓬꓲꓸ_ ꓟ ꓟꓬꓱꓽ_ ꓐꓰ ꓢꓳꓺ ꓦꓲ ꓟꓸ ꓒ ꓦꓰꓼ ꓖꓴ ꓕꓱ ꓟꓬ ꓫꓵꓽ ꓗꓪ ꓐꓰ ꓞꓳ ꓤ ꓮꓽ ꓟꓬꓹ ꓔꓯ ꓮꓽ ꓟꓬꓹ ꓘꓳꓼ ꓗꓪ ꓛꓲ ꓟꓷ ꓠꓷ ꓝ ꓘꓶꓽ ꓚꓺ ꓟꓸ ꓖꓶ_ ꓡꓳ꓿

ꓢꓶ-ꓗꓷ-ꓓꓲ-ꓠꓰ-ꓐꓲ-ꓬ ꓗꓪ ꓟ ꓟꓸ ꓟꓲ ꓚꓺ ꓢꓴ ꓤ ꓠꓱ ꓤ ꓐꓴ

	ꓢꓶ-ꓗꓷ-ꓓꓲ-ꓠꓰ-ꓐꓲ-ꓬ ꓗꓪ ꓥ_ ꓟꓲ ꓠꓬꓲꓽ ꓧꓪꓹ ꓕꓲ ꓧꓪꓹ ꓬꓯꓼ ꓡ_ ꓟ ꓟꓸ ꓟꓲ ꓔꓯ ꓚꓺ ꓔꓬ_ ꓡꓳ꓿ ꓞꓳ ꓤ ꓮ ꓟꓬꓹ ꓠꓬ ꓓꓵ ꓙ ꓒꓳꓹ ꓬꓲꓼ ꓡ ꓢꓲ꓾ ꓝꓴꓲ ꓖ ꓖꓶ ꓟꓶ ꓠꓹ ꓟ ꓙꓲ-ꓢꓴ ꓟꓬꓱꓺ ꓗꓪ ꓐꓰ ꓖꓶꓻ ꓬꓲꓼ ꓔꓴ ꓡ_ ꓡꓳ꓿ ꓖꓳ ꓡꓱ ꓥ_ ꓟꓲ ꓗꓴꓷ ꓠꓯꓸꓼ ꓗꓪ ꓟ ꓦ ꓡꓱ ꓚꓱꓹ ꓪꓴꓸ ꓓꓵ ꓣꓱꓽ ꓢꓴ ꓡꓰ ꓟꓬꓱꓽ ꓖꓳ ꓟ ꓔꓯ ꓔꓳꓹ ꓢꓲ꓾ ꓓꓳꓽ ꓚꓺ ꓟꓸ ꓖꓶ ꓢꓴ ꓔꓯ ꓐꓱ ꓓꓴꓽ ꓐꓱ ꓗꓷ_ ꓡꓳ꓿
	ꓟꓸ ꓟꓲ ꓚꓺ ꓒ ꓐꓴ ꓔꓯ ꓐꓱ ꓓꓴ ꓐꓱ ꓗꓷ ꓟ ꓟꓵꓽ ꓮꓽ ꓟꓬꓹ ꓗꓪ ꓪꓴ-ꓢ ꓡꓰ ꓤ ꓠꓱ ꓤ ꓐꓴ ꓔꓯ ꓝꓲ ꓩꓴ ꓗꓷ ꓢꓲ꓾ ꓟꓸ ꓟꓲ ꓚꓺ ꓝꓲ_ ꓡꓳ꓿ ꓤ ꓠꓱ ꓤ ꓐꓴ ꓠꓬ ꓞꓲꓼ ꓟꓽ ꓐꓲꓺ ꓢꓰꓽ ꓟ ꓑꓶ ꓓꓴ꓾ ꓗꓴꓷꓼ ꓙꓵꓽ ꓢꓴ ꓐꓴ ꓡꓰ ꓬꓲ ꓪ ꓔꓯ ꓣꓴꓻ ꓙꓵꓽ ꓪ ꓟꓽ ꓙꓳ꓿ ꓖꓳ ꓡꓱ ꓠꓬꓲ ꓤ ꓠꓱ ꓤ ꓐꓴ ꓠꓬ ꓗꓸ ꓘꓪ ꓘꓪ_ ꓐꓰ ꓟꓸ ꓟꓲ ꓚꓺ ꓪ_ ꓡꓳ꓿
	ꓬꓲꓼ ꓠꓬꓲꓸ ꓖꓶ_ ꓟ ꓓꓳꓽ ꓔꓯ ꓠꓺ ꓠꓹ ꓠꓹ ꓟ꓾ ꓟꓬꓱꓽ ꓬꓰ ꓦꓲꓻ ꓐꓬꓱ ꓗꓪ ꓞꓳ ꓤ ꓮꓽ ꓟꓬꓹ ꓜꓲꓼ ꓡꓯ ꓘꓳ_ ꓡꓳ꓿ ꓕꓲ ꓐꓱ ꓟ ꓟꓸ ꓟꓲ ꓚꓺ ꓢꓴ ꓤ ꓠꓱ ꓤ ꓠꓬ (6) ꓘꓳꓼ ꓗꓪ ꓐꓰ (8) ꓘꓳꓼ ꓛꓲ ꓤꓽ_ ꓡꓰꓽ ꓙꓳ_ ꓢꓰꓽ ꓡꓳ꓿ ꓬꓲ ꓪ ꓠꓬ ꓢꓲ-ꓫꓬ-ꓟ-ꓦ ꓬꓲ ꓪꓽ ꓠꓬꓲ_ ꓟ ꓘꓳ ꓣꓴ ꓟꓶ ꓢꓲ꓾ ꓞꓳ ꓜꓴꓻ ꓞꓳ ꓟꓯꓼ ꓒꓬꓱꓽ ꓕꓯ ꓗꓪ ꓟꓸ ꓟꓲ ꓚꓺ ꓟꓸ ꓖꓶ_ ꓡꓳ꓿ ꓬꓲ ꓪ ꓫ ꓕꓱ ꓢꓯꓼ_ ꓐꓰ ꓬꓲ ꓪ ꓒꓬꓱꓽ ꓠꓬ ꓑꓶꓸ ꓡꓰ ꓢꓲ꓾ “ꓪꓴ-ꓢ ꓔꓯ ꓙꓳꓺ ꓒꓵꓽ ꓢꓲ꓾ ꓬꓲ ꓔꓯ ꓫꓱꓸ ꓖꓶ ꓡꓯ꓿ ꓐꓯ ꓟꓴ ꓦꓬ ꓠꓬꓲ ꓠꓶꓽ ꓡꓻꓳ꓾” ꓐꓰ꓾ ꓕꓶꓻ ꓕꓶ_ ꓡꓰꓽ ꓦꓰꓼ ꓔ ꓢꓲ ꓟꓸ ꓟꓲ ꓚꓺ ꓟꓸ ꓖꓶ_ ꓡꓳ꓿
	ꓠꓺ ꓠꓹ ꓢꓴ ꓐꓴ ꓠꓬ ꓙꓳꓺ ꓛꓱꓽ_ ꓟ ꓠꓲꓹ ꓟ ꓡꓰ ꓠꓺ ꓠꓹ ꓪ_ ꓡꓳ꓿ ꓪꓴ-ꓢ ꓬꓲ ꓢꓲ-ꓫꓬ-ꓟ-ꓦ ꓡꓰ ꓞꓳ ꓤ ꓠꓲꓹ ꓟ ꓠꓯꓸꓼ ꓗꓪ ꓫ ꓕꓱ ꓗꓷ ꓠꓬꓲ꓾ ꓞꓳ ꓤ ꓮꓽ ꓟꓬꓹ ꓠꓬ ꓟꓸ ꓟꓲ ꓢꓳꓺ ꓔꓴ ꓡ_ ꓡꓳ꓿ ꓞꓳ ꓤ ꓮ ꓟꓬꓹ ꓠꓬ ꓚꓲ ꓛꓬ ꓔꓯ ꓙꓵꓽ ꓟꓽ ꓘꓴ ꓟ_ ꓐꓰ ꓫꓱꓹ ꓐꓬꓺ ꓞꓹ_ ꓟ ꓗꓪ ꓐꓰ ꓓꓵꓽ ꓙ ꓒꓳꓹ ꓬꓲꓼ ꓡ ꓗꓷ ꓠꓬꓲ꓾ ꓟꓬꓱꓽ ꓕꓱ ꓟ ꓗꓪ ꓪꓴ-ꓢ ꓬꓲ ꓪꓽ ꓠꓬꓲ_ ꓟ ꓡꓯꓼ ꓪꓵꓼ ꓡꓰ ꓟꓬꓱꓽ ꓬꓰ ꓔꓬ ꓟ ꓔꓯ ꓘꓴ ꓜꓲ ꓞꓳ ꓗꓪ ꓟ ꓟꓸ ꓒ ꓐꓴ ꓥ_ ꓟꓲ ꓘꓳ ꓣꓴ_ ꓟ ꓗꓪ ꓛꓲ꓾ ꓧꓪꓸ ꓡꓰ ꓓꓴ ꓙꓳ_ ꓡꓳ꓿
	ꓢꓶ-ꓗꓷ-ꓓꓲ-ꓠꓰ-ꓐꓲ-ꓬ ꓗꓪ ꓠꓬꓲꓽ ꓧꓪꓹ ꓕꓲ ꓧꓪꓹ ꓬꓯꓼ ꓡ_ ꓟ ꓟꓸ ꓟꓲ ꓒꓬꓱꓺ ꓙꓰ ꓝꓲ ꓠꓹ ꓟ ꓪꓴ-ꓢ ꓠꓲꓹ ꓡꓶꓽ ꓙꓳ_ ꓡꓳ꓿ ꓖꓳ ꓡꓱ ꓠꓬꓲ ꓤ ꓠꓱ ꓤ ꓟꓸ ꓟꓲ ꓚꓺ ꓢꓴ ꓕꓯ ꓢꓲ ꓗꓪ ꓢꓲ-ꓫꓬ-ꓟ-ꓦ ꓬꓲ ꓪꓽ ꓠꓬꓲ_ ꓟ ꓧꓳꓽ ꓖꓶ ꓢꓲ꓾ ꓟꓬꓱꓽ ꓖꓳ ꓟ ꓔꓯ ꓪꓴꓽ ꓡ ꓟꓴ ꓡ ꓝꓲ_ ꓡꓳ꓿ ꓔꓲꓺ ꓒ ꓐꓴ_ ꓐꓰ ꓫꓴꓺ ꓙꓵꓽ ꓒ ꓐꓴ ꓡꓰ ꓝꓳꓹ ꓖꓶ_ ꓟ ꓑꓶ ꓓꓴ꓾ ꓙꓱ-ꓣꓴ-ꓢ-ꓡꓱ ꓗꓪ ꓡꓻ ꓔꓬ ꓟ ꓙꓲ-ꓢꓴ ꓔꓯ ꓠꓲꓹ ꓒꓴ ꓒꓴ_ ꓡꓰꓽ ꓘꓳ ꓣꓴ_ ꓟ ꓠꓬ ꓠꓽ ꓡꓰ_ ꓡꓳ꓿ ꓖꓳ ꓡꓱ ꓥ_ ꓟꓲ ꓢꓲ ꓫꓬ ꓦꓲ ꓠꓯꓸꓼ ꓗꓪ ꓔꓬ ꓟ ꓤ ꓠꓱ ꓤ ꓐꓴ ꓡꓰ꓾ “ꓓ-ꓪꓵ ꓞꓲꓼ ꓤ ꓡꓯꓹ ꓤ ꓔꓯ ꓧꓳ-ꓢ-ꓠ꓾” ꓐꓰ ꓘꓴ ꓢꓲ ꓬꓰ-ꓢꓴ ꓔꓯ ꓘꓳ ꓣꓴ_ ꓡꓳ꓿ ꓙꓲ-ꓢꓴ ꓬꓲ ꓪꓴꓸ ꓕꓲ ꓧꓪꓹ ꓬꓯꓼ ꓡ_ ꓕꓯ꓾ ꓪꓴ-ꓢ ꓡꓰ ꓤ ꓠꓱ ꓤ ꓐꓴ ꓔꓯ ꓣꓱꓽ_ ꓟ_ ꓡꓰ ꓐꓰ꓾ ꓠꓬꓲꓽ ꓧꓪꓹ ꓕꓲ ꓧꓪꓹ ꓬꓯꓼ ꓡ_ ꓟ ꓟꓸ ꓟꓲ ꓔꓯ ꓚꓺ ꓟꓸ ꓖꓶ_ ꓟ ꓗꓪ ꓥ_ ꓟꓲ꓾ ꓬꓲ ꓡꓰ ꓤ ꓠꓱ ꓤ ꓐꓴ ꓔꓯ ꓣꓱꓽ ꓗꓷ ꓟ ꓥ ꓡꓳ꓿

ꓓꓳꓽ ꓒꓬꓱꓺ ꓙꓰ_ ꓟ

	ꓟꓷ-ꓗꓴꓷꓼ ꓠꓬ ꓥꓳꓺ ꓡꓳꓸ ꓓꓴ ꓓꓳꓽ ꓚꓺ ꓒꓬꓱ_ ꓟ ꓟꓬꓱꓽ ꓐꓱ ꓶ ꓜꓴꓻ ꓚꓰꓺ ꓕꓲ ꓟ ꓒꓬꓱꓼ ꓡ_ ꓡꓳ꓿ ꓪꓴ-ꓢ ꓟꓬꓱꓽ ꓬꓰ ꓢꓴ ꓓꓴ ꓙꓰ_ ꓟ ꓗꓴꓷꓼ ꓥ ꓕ ꓑꓳ ꓗꓪ ꓟꓲ-ꓡ_ ꓐꓰ ꓬꓲ ꓕꓲ ꓜꓴꓻ ꓢꓴ ꓐꓳ ꓔ ꓟ ꓕꓳ ꓶ ꓔꓯ ꓔꓯꓹ ꓙꓰ_ ꓡꓳ꓿
	(1844) ꓘꓳꓼ ꓟꓵꓽ ꓛꓴꓽ ꓗꓪ ꓙꓲ-ꓢꓴ ꓬꓲꓼ ꓡ_ ꓟ_ ꓡꓰ ꓐꓰ ꓖꓴꓺ ꓟꓸ ꓖꓶ ꓔꓬ ꓟ ꓟꓷ ꓠꓷ ꓝ ꓘꓶ ꓠꓬ꓾ ꓞꓳ ꓤ ꓮ ꓟꓬꓹ ꓠꓲꓹ ꓟ ꓗꓪ ꓬꓲꓸ ꓚꓰꓺ ꓣꓱꓻ ꓕꓶꓻ ꓡꓰ_ ꓡꓳ꓿ ꓦꓬ ꓠꓬꓲ ꓬꓲꓸ ꓡꓶꓸ_ ꓐꓰ ꓗꓪ' ꓫꓵ_ ꓟ ꓟꓷ ꓠꓷ ꓝ ꓘꓶ ꓬꓲꓸ ꓒꓶꓻ ꓘꓶ ꓠꓬ ꓔꓱꓹ_ ꓡꓳ꓾ ꓐꓰ ꓘꓳ ꓣꓴ ꓢꓲ꓾ ꓞꓳ ꓤ ꓮ ꓟꓬꓹ ꓠꓬ ꓧꓶꓸ ꓕꓯ ꓬꓲ ꓪ ꓘꓳ ꓣꓴ ꓔ ꓟ ꓚꓱꓹ ꓔꓯ ꓡꓳꓺ ꓩꓴ ꓗꓷ_ ꓡꓳ꓿ ꓟꓸ ꓟꓲ ꓚꓺ ꓒ ꓕꓲ ꓐꓱ ꓠꓬ ꓬꓲ ꓪ ꓦ ꓐ ꓪꓽ ꓒꓵꓽ ꓔꓯ ꓡꓳꓺ ꓔꓲ ꓬꓰ ꓢꓲ꓾ ꓥꓳ ꓡꓳꓸ ꓓꓴ ꓟꓸ ꓟꓲ ꓚꓺ ꓢꓴ ꓕꓲ ꓜꓴ ꓗꓪ ꓔꓺ ꓬꓰ_ ꓡꓳ꓿ ꓖꓳ ꓡꓱ ꓥ_ ꓟꓲ ꓓꓳꓽ ꓕꓱ ꓟ ꓔꓯ ꓘꓳ ꓣꓴ ꓢꓴ ꓗꓳ ꓡꓳ ꓗꓪ ꓟꓸ ꓒ ꓣꓱꓽ ꓢꓴ ꓠꓬ ꓠꓲꓸ_ ꓡꓳ꓿ (ꓘꓴ ꓜꓲ ꓞꓳ ꓟꓸ ꓒ ꓐꓴ_ ꓐꓰ ꓟꓬꓱꓽ ꓟꓯꓻ ꓢꓴ ꓠꓬ ꓓꓳꓽ ꓕꓱ ꓟ ꓔꓯ ꓘꓳ ꓣꓴ ꓢꓴ ꓠꓲꓸ_ ꓡꓳ꓿) ꓖꓳ ꓡꓱ ꓠꓬꓲ ꓓꓳꓽ ꓕꓱ ꓟ ꓔꓯ ꓚꓺ ꓒꓬꓱꓺ ꓢꓴ ꓠꓬ ꓢꓲꓺ ꓤ ꓐꓴ ꓔꓯ ꓓꓽ ꓪꓴꓸ ꓚꓺ ꓟꓸ ꓖꓶ_ ꓡꓳ꓿ ꓡꓲ ꓟꓲ ꓣꓱꓽ ꓢꓴ ꓠꓬ ꓚꓲ ꓛꓬ ꓡꓲ ꓟꓲ ꓔꓯ ꓡꓳ ꓔꓲꓸ ꓬꓰ_ ꓡꓳ꓿ ꓮꓼ ꓚꓬꓼ (ꓙꓬꓼ) ꓟꓬꓱꓽ ꓣꓱꓽ ꓢꓴ ꓠꓬ ꓮꓼ ꓚꓬꓼ ꓔꓯ ꓡꓳꓺ ꓔꓲ ꓬꓰ_ ꓡꓳ꓿ ꓶꓻ ꓡꓯꓼ ꓬꓰ ꓢꓴ ꓠꓬ ꓟꓴꓻ ꓙꓰꓽ ꓔꓯ ꓡꓳꓺ ꓔꓲ ꓬꓰ_ ꓡꓳ꓿ ꓟꓬꓱꓽ ꓗꓴꓸ ꓒ ꓐꓴ ꓠꓬ ꓬꓲ ꓪ ꓟꓬꓱꓽ ꓔꓯ ꓡꓳꓺ ꓔꓲ ꓬꓰ_ ꓡꓳ꓿ ꓕꓲ ꓞꓲꓼ ꓕꓲ ꓑ ꓟ ꓢꓯꓼ ꓟꓬ ꓐꓱ ꓶ ꓞꓳ ꓤ ꓐꓴ ꓔꓯ ꓓꓵꓽ ꓙ ꓒꓳꓹ ꓬꓲꓼ ꓡ ꓝꓲ ꓠꓹ ꓟ꓾ ꓬꓲ ꓪ ꓠꓬ ꓚꓲ ꓛꓬ ꓠꓲꓹ ꓡꓶꓽ ꓗꓪ ꓐꓰ ꓪꓴꓽ ꓧꓶꓻ ꓪꓴꓽ ꓐ ꓢꓯꓼ ꓕꓵꓼ_ ꓡꓳ꓿ ꓦꓰꓼ ꓟꓷꓼ_ ꓟ_ ꓐꓰ ꓫ ꓙꓵꓻ_ ꓟ ꓔꓯ ꓬꓲ ꓪ ꓜꓲꓽ_ ꓡꓳ꓿ ꓥꓳꓺ ꓡꓳꓸ ꓓꓴ ꓓꓳꓽ ꓖꓳ ꓟ ꓔꓯ ꓞꓳ ꓤ ꓬꓲꓸ ꓔꓴꓺ ꓬꓲꓸ ꓟꓶꓽ ꓘꓳ ꓣꓴ_ ꓡꓳ꓿

ꓝꓴꓲ ꓖꓴꓺ ꓟꓸ ꓖꓶ ꓓꓴ ꓢꓲ ꓫꓬ ꓕꓳ ꓶ

	ꓖꓳ ꓓꓱ ꓔꓲꓹ ꓖꓶ ꓢꓴ ꓬꓳ-ꓦ_ ꓡꓰ ꓐꓰ ꓟꓸ ꓟꓲ ꓚꓺ ꓢꓴ ꓟꓸ ꓒ ꓖꓳ ꓕꓲ ꓜꓴꓻ ꓥ_ ꓟꓲ꓾ ꓢꓲꓹ ꓜꓲ ꓚꓰꓺ ꓗꓪ ꓮꓸ ꓞꓳꓹ ꓟꓳꓸ ꓔ ꓢꓲ꓾ ꓓꓵꓽ ꓙ ꓒꓳꓹ ꓬꓲꓼ ꓡ_ ꓟ ꓢꓶꓹ ꓢꓶꓽ ꓓꓱꓼ ꓓꓳ ꓡ ꓠꓹ ꓟ ꓞꓳ ꓤ ꓐꓴ ꓔꓯ ꓡꓵꓹ ꓔꓴ ꓖꓶ_ ꓡꓳ꓿ ꓬꓲ ꓪ ꓡꓰ ꓚꓺ ꓟꓸ ꓖꓶ_ ꓟ ꓠꓬ꓾ ꓠꓱꓸ ꓐꓯ ꓢꓴ ꓡꓰ ꓚꓺ ꓟꓸ ꓖꓶ ꓔꓬ_ ꓟ ꓢꓲꓺ ꓡꓲ_ ꓟ_ ꓐꓰ ꓦ ꓡꓱ ꓐꓳ_ ꓟ ꓟꓸ ꓟꓲ ꓔꓯ ꓟꓽ ꓫꓱꓸ꓿ ꓬꓲ ꓪ ꓡꓰ ꓚꓺ ꓟꓸ ꓖꓶ_ ꓕ ꓑꓳ ꓗꓪ ꓞꓳ ꓤ ꓐꓴ ꓠꓲꓹ ꓟ ꓔꓯ ꓗꓸ ꓬꓯꓼ_ ꓡꓳ꓿ ꓦꓬ ꓠꓬꓲ ꓟꓶ ꓫꓵ ꓫꓵ ꓟꓲ ꓠꓯ ꓗꓪ ꓟ ꓔꓯ ꓠꓲꓹ ꓥꓳꓺ ꓗꓷ ꓢꓴ ꓠꓬ꓾ ꓟꓴ ꓗꓪ ꓗꓪ ꓟ ꓫꓵꓽ ꓪꓴ ꓔꓯ ꓠꓲꓹ ꓥꓳꓺ ꓔꓴ ꓡ_ ꓡꓳ꓿ ꓖꓳ ꓡꓱ ꓢꓲ ꓬꓲ ꓪ ꓠꓬ “ꓪꓴ-ꓢ ꓔꓯ ꓙꓳꓺ ꓒꓵꓽ ꓢꓲ꓾ ꓬꓲ ꓔꓯ ꓫꓱꓸ ꓖꓶ ꓡꓯ꓿ ꓐꓯ ꓟꓴ ꓦꓬ ꓠꓬꓲ ꓠꓶꓽ ꓡꓻꓳ꓾” ꓐꓰ꓾ ꓘꓴ ꓢꓴ ꓕꓲꓽ ꓜꓴ ꓔꓯ ꓔꓺ ꓬꓰ_ ꓡꓳ꓿
	ꓝꓴꓲ ꓙꓳ ꓢꓴ ꓠꓬ ꓟꓬ ꓐꓲ ꓞꓰꓻ ꓢꓲ꓾ “ꓕꓲ ꓞꓲꓼ ꓕꓲ ꓑ ꓟ ꓢꓯꓼ ꓟꓬ ꓟꓶ ꓠꓹ ꓟ꓾ ꓥꓪ ꓮꓸ ꓫꓵꓽ ꓬꓰ ꓠꓯ_ ꓡ?” ꓐꓰ꓾ ꓓꓰꓽ ꓠ ꓠꓬꓲ ꓡ_ ꓡꓳ꓿ ꓙꓲ-ꓢꓴ ꓠꓯꓸꓼ ꓗꓪ ꓢꓲ ꓡꓲ ꓟ ꓧꓪꓺ ꓟꓶ ꓗꓷ ꓢꓴ ꓠꓬ꓾ ꓠꓱꓸ ꓐꓯ ꓢꓴ ꓥ_ ꓟꓲ ꓶꓼ ꓤ ꓫꓱꓹ ꓤ ꓖꓳ ꓟ ꓔꓯ ꓘꓳ ꓣꓴ ꓟꓶ ꓡꓰ_ ꓟ ꓔꓯ ꓡꓳꓸ ꓟꓳ ꓠꓲꓹ ꓫꓵ_ ꓡꓳ꓿ ꓮ ꓐ ꓮ ꓟ_ ꓐꓰ ꓤ ꓠꓱ ꓐꓴ ꓥ_ ꓟꓲ ꓧꓳꓹ ꓡꓰ_ ꓡꓳ꓿ ꓘꓶ ꓘꓹ ꓟ_ ꓐꓰ ꓖ ꓖꓶ ꓟꓽ ꓓ ꓟ ꓚꓬꓹ ꓔꓯ ꓥ_ ꓟꓲ ꓫꓵꓹ ꓩꓴ ꓗꓷꓳ꓿ ꓬꓲ ꓪ ꓠꓬ ꓠꓲꓹ ꓟ ꓠꓯꓸꓼ ꓗꓪ ꓐꓰ ꓝꓴꓲ ꓣꓷꓠ_ ꓡꓳ꓿ ꓟꓵꓽ ꓥ ꓕ ꓑꓳ ꓗꓪ ꓪꓴ-ꓢ ꓟꓲ ꓙꓬ ꓗꓪ ꓓꓰꓽ ꓢꓴ ꓙꓳ_ ꓡꓳ꓿ ꓚꓲ ꓛꓬ ꓝꓴꓲ ꓖ ꓖꓶ ꓟꓶ ꓡꓰ_ ꓟ ꓦ ꓡꓱ ꓐꓳ ꓓꓴ ꓟꓶ ꓠꓹ ꓟ_ ꓐꓰ꓾ ꓫꓵꓽ ꓤ ꓧꓪꓺ ꓤ ꓐꓴ ꓓꓵ ꓙ ꓒꓳꓹ ꓬꓲꓼ ꓡ ꓠꓹ ꓟ ꓐꓱ ꓶ ꓞꓳ ꓤ ꓮ ꓟꓬꓹ ꓠꓬ ꓕꓲ ꓦꓬꓼ ꓡꓱꓸꓼ ꓶꓼ ꓓꓰꓽ_ ꓡꓳ꓿
	ꓞꓳ ꓐꓳ ꓞꓳ ꓫ꓾ ꓞꓳ ꓙꓳ ꓕꓲꓸ ꓟꓴꓺ ꓟꓴ ꓱꓺ ꓱ ꓗꓪ ꓟ ꓞꓳ ꓤ ꓮ ꓙꓵꓽ ꓠꓬ꓾ ꓙꓲ-ꓢꓴ ꓠꓬꓲꓽ ꓧꓪꓹ ꓕꓲ ꓧꓪꓹ ꓬꓯꓼ ꓡ_ ꓟ ꓟꓸ ꓟꓲ ꓔꓯ ꓠꓺ ꓠꓹ ꓠꓲꓹ ꓡꓱꓻ_ ꓡꓳ꓿ ꓔꓱꓹ ꓚꓵꓺ_ ꓟ ꓟꓸ ꓟꓲ ꓕꓱ ꓟ ꓕꓯ ꓢꓲ ꓗꓪ ꓪꓴ-ꓢ ꓬꓲ ꓢꓲ-ꓫꓬ-ꓟ-ꓦ ꓬꓲ ꓪꓽ ꓠꓬꓲ_ ꓟ ꓬꓯꓼ ꓡ ꓗꓷ ꓟ ꓥ ꓡꓳ꓿ ꓟꓴ ꓗꓪ ꓝꓲ ꓓꓴ ꓐꓴ ꓥ_ ꓟꓲ ꓞꓳ ꓜꓴ ꓞꓳ ꓟꓯꓼ ꓗꓳ ꓡꓳ ꓗꓪ ꓔꓬ_ ꓠꓬꓲ꓾ ꓦ ꓡꓱ ꓢꓴ ꓵꓺ ꓟꓬꓱꓺ ꓠꓬ ꓔꓲ ꓠꓬꓲ ꓗꓸ ꓠꓯꓸ ꓕꓲ ꓠꓬꓲ ꓟꓬꓽ ꓡ_ ꓡꓳ꓿ ꓞꓳ ꓜꓴ ꓞꓳ ꓟꓯꓼ ꓠꓬ ꓟꓸ ꓟꓲ ꓔꓯ ꓟꓽ ꓪꓳꓹꓼ ꓐꓰ ꓠꓺ ꓠꓹ ꓔꓬ ꓠꓬꓲ꓾ ꓟꓴ ꓗꓪ_ ꓐꓰ ꓟꓲ ꓠꓯ ꓠꓬ ꓪ ꓜꓲ ꓠꓶꓽ ꓡꓰ_ ꓟ_ ꓡꓰ ꓐꓰ ꓚꓬꓹ ꓪ_ ꓡꓳ꓿ ꓞꓳ ꓦꓲꓻ ꓗꓪ ꓥ_ ꓟꓲ ꓕꓲ ꓢ ꓘꓪ ꓗꓪ ꓛꓲ ꓫꓱꓸ ꓖꓶ ꓟꓴ ꓖꓪ ꓖꓪ ꓔꓬ_ ꓡꓳ꓿ ꓪ ꓘꓴ ꓜꓲꓼ ꓓꓴ ꓕꓱ ꓟ ꓗꓪ ꓙꓰ ꓗꓳꓸ ꓢꓴ ꓐꓴ ꓠꓬ꓾ ꓬꓲ ꓪ ꓡꓳꓸ ꓟꓳ_ ꓟ ꓔꓯ ꓕꓲ ꓞꓲꓼ ꓟꓲ ꓡꓰ ꓟꓽ ꓓꓻꓳ꓿ (ꓟ 21ꓽ8-16ꓼ 2 ꓒꓲ 3ꓽ3-4)꓿ 

ꓒꓳꓹ ꓔꓳꓹ_ ꓟ ꓔꓯ ꓔꓳꓹ ꓜꓳꓽ ꓔꓬ ꓟ ꓶꓼ ꓓꓳꓽ

	ꓬꓰ-ꓢꓴ ꓬꓲꓼ ꓡ_ ꓟ ꓦꓬ ꓠꓬꓲ ꓔꓯ ꓔꓳꓼ ꓐꓰ ꓚꓺ ꓟꓸ ꓖꓶ ꓔꓬ ꓠꓬꓲ꓾ ꓞꓳ ꓙꓳ ꓕꓲꓸ ꓟꓴꓺ ꓟꓴꓺ ꓱꓺ ꓱ ꓗꓪ ꓟ ꓞꓳ ꓤ ꓐꓴ_ ꓐꓰ ꓘꓴ ꓜꓲ ꓞꓳ ꓗꓪ ꓟ ꓟꓸ ꓒ ꓐꓴ ꓡꓰ ꓔꓳꓹ ꓡ_ ꓡꓳ꓿ ꓥꓪ ꓠꓴꓽ ꓠꓬ ꓙꓲ-ꓢꓴ ꓠꓬꓲꓽ ꓧꓪꓹ ꓕꓲ ꓧꓪꓹ ꓬꓯꓼ ꓡ_ ꓟ ꓟꓸ ꓟꓲ ꓔꓯ ꓔꓳꓹ_ ꓟ ꓟꓽ ꓥ꓾ ꓙꓲ-ꓢꓴ ꓬꓯꓼ ꓡ ꓦꓬ ꓠꓬꓲ ꓔꓯ ꓔꓳꓼ ꓐꓰ ꓐꓯ ꓞꓷꓹ_ ꓟ ꓑꓶ ꓓꓴ ꓔꓳꓹ_ ꓟ ꓥ ꓡꓳ꓾ ꓐꓰ꓾ ꓬꓲ ꓪ ꓡꓰ ꓐꓯ_ ꓡꓳ꓿ ꓖꓳ ꓡꓱ ꓥ_ ꓟꓲ ꓬꓲ ꓪ ꓠꓲꓹ ꓟ ꓠꓯꓸꓼ ꓗꓪ ꓟ ꓔꓶ ꓙꓱꓼ ꓔꓯ ꓪꓴ-ꓢ ꓡꓳꓸ ꓟꓳ_ ꓡꓳ꓿ ꓔꓱꓹ ꓜꓳꓽ_ ꓟ ꓡꓰ ꓟꓲ ꓠꓯ ꓔꓯ ꓐꓯ ꓟꓴ ꓘꓶꓽ ꓠꓹ ꓟ꓾ ꓙꓲ-ꓢꓴ ꓬꓯꓼ ꓡ_ ꓡꓳ꓾ ꓐꓯ_ ꓟ ꓔꓯ ꓬꓲ ꓪ ꓠꓺ ꓠꓹ ꓠꓲꓹ ꓟꓽ ꓫꓵ꓿ ꓞꓳ ꓤ ꓠꓲꓹ ꓟ ꓔꓯ ꓡꓳꓸ ꓢꓲ ꓐꓯ ꓟꓴ ꓘꓶꓽ ꓖꓶ ꓢꓴ ꓪꓴ-ꓢ ꓒꓬꓱꓽ ꓕꓯ ꓗꓪ ꓬꓲ ꓪ ꓠꓬ ꓓꓰꓺ ꓖꓴ ꓟꓽ ꓙꓳ ꓙꓳ ꓗꓳꓸ ꓙꓰ ꓟꓽ ꓐ ꓡ꓿ ꓖꓳ ꓡꓱ ꓠꓬꓲ ꓬꓲ ꓪ ꓠꓬ ꓪꓴ-ꓢ ꓔꓯ ꓟꓳꓻ ꓠꓹ ꓟ ꓙꓳꓺ ꓔꓬ_ ꓡꓳ꓿ ꓬꓰ-ꓢꓴ ꓬꓲ ꓪꓴꓸ ꓕꓲ ꓧꓪꓹ ꓡ_ ꓕꓯ ꓬꓴ-ꓔ ꓡ ꓞꓳ ꓐꓴ ꓠꓬ ꓬꓰ-ꓢꓴ ꓔꓯ ꓘꓳ ꓣꓴ ꓠꓹ ꓟ ꓟꓽ ꓙ ꓖꓶ ꓔ ꓟ_ ꓡꓰ ꓐꓰ ꓬꓲ ꓪ ꓥ_ ꓟꓲ ꓬꓲ ꓖꓳ ꓡꓱ ꓥ ꓡꓳ꓿ ꓬꓲ ꓪ ꓠꓬ ꓢꓲ ꓫꓬ ꓕꓳ ꓶ ꓗꓪ ꓒꓶꓻ ꓟꓸ ꓖꓶ ꓔ ꓟ ꓔꓯ ꓠꓺ ꓠꓹ ꓠꓲꓹ ꓟꓽ ꓫꓵ ꓟ_ ꓡꓰꓽ ꓟꓽ ꓞꓲ꓾ ꓙꓲ-ꓢꓴ ꓠꓬꓲꓽ ꓧꓪꓹ ꓕꓲ ꓧꓪꓹ ꓬꓯꓼ ꓡ_ ꓟ ꓔꓯ ꓥꓳꓺ ꓡꓳꓸ ꓔꓬ ꓢꓴ ꓔꓯ ꓥ_ ꓟꓲ ꓤꓲꓺ_ ꓡꓳ꓿ ꓙꓲ-ꓢꓴ ꓢꓲꓺ ꓤ ꓐꓴ ꓢꓲꓺ ꓒ ꓔꓯ ꓠꓲꓹ ꓠꓵ_ ꓟ ꓠꓵ ꓠꓲꓹ ꓔꓯ ꓐꓬꓺ ꓡꓰ ꓝꓲ ꓠꓹ ꓟ_ ꓐꓰ ꓢꓲꓺ ꓒ ꓬꓯꓼ ꓡ_ ꓟ ꓔꓯ ꓥꓳꓺ ꓡꓳꓸ ꓠꓲꓹ ꓟꓽ ꓫꓵ ꓝꓲ ꓠꓹ ꓟ꓾ ꓢ-ꓓꓯ ꓡꓰ ꓤꓲꓺ ꓔꓬ ꓟ ꓥ ꓡꓳ꓿
	“ꓖꓳ ꓕꓲ ꓠꓬꓲ_ ꓐꓰ ꓖꓳ ꓕꓲ ꓙꓵꓹ ꓠꓽ꓾ ꓮ ꓟ_ ꓟꓲ ꓟꓽ ꓢꓷ꓾” ꓐꓯ_ ꓟ ꓐꓯ ꓘꓶ ꓠꓬ ꓙꓲ-ꓢꓴ ꓠꓬꓲꓽ ꓧꓪꓹ ꓕꓲ ꓧꓪꓹ ꓬꓯꓼ ꓡ_ ꓟ ꓟꓸ ꓟꓲ ꓔꓯ ꓟꓽ ꓙꓵ ꓢꓴ ꓬꓲ ꓪ ꓣꓱꓽ ꓓꓴ ꓐꓯ ꓘꓶꓽ ꓒꓬꓱꓼ ꓡ_ ꓡꓳ꓿ ꓢꓲ ꓫꓬ ꓕꓳ ꓶ ꓗꓪ ꓠꓬ꓾ “ꓖꓳ ꓕꓲ ꓠꓬꓲ_ ꓐꓰ ꓖꓳ ꓕꓲ ꓙꓵꓹ ꓠꓽ꓾ ꓮ ꓟ_ ꓟꓲ ꓟꓽ ꓢꓷ꓿ ꓟꓴ ꓗꓪ ꓗꓪ ꓟ ꓝꓲ ꓓꓴ ꓐꓴ_ ꓟꓲ ꓟꓽ ꓢꓷ꓿ ꓮ ꓐꓲ_ ꓟꓲ ꓟꓽ ꓢꓷ꓿ ꓮ ꓐ ꓡꓰꓽ ꓢꓷ_ ꓡꓳ꓾” ꓐꓰ꓾ ꓐꓯ ꓔ_ ꓡꓳ꓿ ꓟ 24ꓽ36꓿ ꓟꓸ ꓟꓲ ꓝꓲ ꓕꓱ ꓟ ꓐꓱ ꓶ ꓔꓲꓺ ꓢꓲꓽ_ ꓟ ꓒꓶꓻ ꓘꓶꓽ ꓔꓯ ꓥꓳꓺ ꓡꓳꓸ ꓓꓴ ꓘꓴ ꓜꓲ ꓞꓳ ꓢꓲꓺ ꓤ ꓐꓴ ꓡꓰ ꓒꓶꓻ ꓟꓸ ꓖꓶ ꓗꓷ ꓥ_ ꓟꓲ꓾ ꓔꓳꓹ ꓢꓴ ꓐꓴ ꓠꓬ ꓟꓸ ꓟꓲ ꓝꓲ ꓕꓱ ꓕꓲ ꓝꓲꓸ ꓔꓯ ꓣꓱꓽ ꓥꓳꓽ ꓡꓰ ꓟ ꓔꓲꓺ ꓢꓲꓽ_ ꓡꓳ꓿ 
	ꓚꓬꓴꓹ ꓢꓲꓺ ꓒ ꓐꓯ ꓘꓶ ꓔꓯ ꓠꓬ ꓚꓲ ꓛꓬ ꓐꓯ ꓘꓶ ꓡꓰ ꓐꓬꓺ ꓡꓰ ꓝꓲ ꓟꓽ ꓚꓰꓼ꓿ ꓙꓲ-ꓢꓴ ꓬꓯꓼ ꓡ_ ꓟ ꓦꓬ ꓠꓬꓲ ꓔꓯ ꓔꓳꓼ ꓐꓰ ꓢꓷꓸ ꓟꓽ ꓐ ꓡ ꓟ ꓠꓽ ꓚꓵꓺ ꓚꓵ ꓥ ꓥ_ ꓟꓲ꓾ ꓙꓲ-ꓢꓴ ꓬꓯꓼ ꓡ_ ꓦꓬ ꓠꓬꓲ ꓠꓶꓽ ꓡ_ ꓟ ꓔꓯ ꓠꓽ ꓢꓷ ꓠ ꓗ_ ꓡꓳ꓿ ꓙꓲ-ꓢꓴ ꓬꓯꓼ ꓡ_ ꓟ ꓦꓬ ꓠꓬꓲ ꓠꓶꓽ_ ꓟ ꓔꓯ ꓢꓷ ꓠꓲꓹ ꓟꓽ ꓫꓵ ꓢꓴ ꓠꓬ꓾ ꓠꓳ-ꓪ ꓦꓬ ꓠꓬꓲ ꓗꓪ ꓟ ꓞꓳ ꓤ ꓐꓴ ꓟꓵ ꓟꓷ ꓟꓲ ꓟꓷ ꓡ_ ꓟ ꓔꓯ ꓢꓷ ꓠꓲꓹ ꓟꓽ ꓫꓵ ꓟ_ ꓡꓰ ꓐꓰ ꓗ_ ꓡꓳ꓿ “ꓖꓳ ꓡꓱ ꓢꓲ ꓧꓪꓸ ꓛꓲ ꓐꓰ ꓟꓽ ꓦꓴ ꓠꓬꓹ ꓕꓯ ꓠꓽ꓾ ꓥꓪ ꓠꓬ ꓞꓳ ꓘꓴꓽ_ ꓡꓰ ꓐꓰ ꓡ_ ꓥꓳ꓿ ꓥꓪ ꓮ ꓡꓲ ꓕꓲ ꓙꓵꓹ ꓗꓪ ꓛꓲ ꓡ_ ꓟ꓾ ꓠꓴ ꓟꓽ ꓢꓷ꓾” ꓐꓰ꓾ ꓙꓲ-ꓢꓴ ꓡꓰ ꓐꓯ_ ꓡꓳ꓿ (ꓟꓳ 3ꓽ3ꓼ ꓟ 24ꓽ36ꓹ 3, 33, 42ꓹ 46)꓿
	ꓙꓲ-ꓢꓴ ꓡꓰ ꓬꓲꓼ ꓠꓬꓲꓸ ꓖꓶ_ ꓟ ꓐꓯ ꓘꓶ ꓔꓯ ꓘꓳ ꓣꓴ ꓢꓴ ꓐꓴ ꓔꓯ ꓝꓲ ꓓꓴ ꓒꓳ-ꓡꓳ ꓡꓰ “ꓖꓳ ꓡꓱ ꓥ_ ꓟꓲ ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓦꓬ ꓠꓬꓲ ꓖꓳ ꓟ ꓠꓬ ꓞꓳ ꓘꓴꓽ_ ꓡꓰ ꓐꓰ ꓠꓴ ꓪ ꓔꓯ ꓖꓼ ꓟꓶ ꓠꓸ_ ꓐꓰ꓾ ꓠꓴ ꓪ ꓠꓬ ꓠꓯ ꓞꓲꓹ ꓟ ꓗꓪ ꓔꓬ ꓡꓳ ꓟꓽ ꓥ꓿ ꓮ ꓡꓲꓳ ꓐꓯ ꓠꓬ ꓠꓴ ꓪ ꓮ ꓙꓵ ꓠꓬ ꓠꓬꓲ ꓟꓳ ꓓꓴ ꓗꓪ ꓟ ꓤꓽ ꓐꓴ_ ꓐꓰ ꓟꓳꓼ ꓡꓳ ꓗꓪ ꓟ ꓤ ꓐꓴ ꓥ ꓡꓳ꓾” ꓐꓰ꓾ ꓟꓸ ꓖꓶ_ ꓡꓳ꓿ 1 ꓕꓰ 5ꓽ2-5꓿
	ꓖꓳ ꓡꓱ ꓥ_ ꓟꓲ ꓔꓱꓹ ꓚꓵꓺ_ ꓟ ꓔꓯ ꓒꓳꓹ ꓠꓹ ꓟ ꓬꓲꓸ ꓑꓶꓸ ꓧꓪꓺ ꓔꓬ ꓢꓴ ꓐꓴ ꓠꓬ꓾ ꓔꓲꓺ ꓢꓲꓽ_ ꓟ ꓐꓯ ꓘꓶ ꓕꓱ ꓟ ꓔꓯ ꓟꓽ ꓑ ꓙ ꓠꓹ ꓟ꓾ ꓬꓲ ꓪ ꓠꓸ ꓑꓳ ꓔꓯ ꓑꓲꓸ ꓔ ꓢꓲ꓾ “ꓮ ꓟ_ ꓟꓲ ꓟꓽ ꓢꓷ꓾” ꓐꓰ ꓡꓰꓽ ꓘꓴꓻ ꓔꓬ_ ꓡꓳ꓿ ꓕꓱ ꓕꓲ ꓜꓴ ꓗꓪ ꓠꓬ ꓦ ꓡꓱ ꓚꓱꓹ ꓟꓸ ꓒ ꓐꓴ ꓥ_ ꓟꓲ ꓔꓺ ꓞꓹ_ ꓡꓳ꓿ ꓚꓬꓴꓹ ꓟꓶ_ ꓟ ꓚꓱꓹ ꓔꓯ ꓧꓪꓺ ꓟꓰꓹ ꓠ ꓠꓬꓲ ꓢꓴ ꓔꓯ ꓠꓬ꓾ ꓦ ꓡꓱ ꓚꓱꓹ ꓟꓸ ꓒ ꓐꓴ ꓡꓰ꓾ ꓪꓴ-ꓢ ꓟꓸ ꓟꓲ ꓔꓯ ꓟꓽ ꓔꓱꓹ ꓔꓱꓹ ꓒꓶꓻ ꓟꓸ ꓖꓶ ꓢꓲ ꓗꓽ ꓗꓷ_ ꓡꓳ꓿
	ꓘꓴ ꓜꓲ ꓞꓳ ꓗꓪ ꓠꓲꓹ ꓒꓵ ꓠꓲꓹ ꓡꓱꓻ ꓔꓬ ꓢꓴ ꓐꓴ ꓠꓬ ꓓꓳꓽ ꓖꓳ ꓟ ꓔꓯ ꓬꓲ ꓪꓴꓸ ꓘꓳ ꓣꓴ ꓟꓶ_ ꓡꓳ꓿ “ꓚꓲ ꓛꓬ ꓐꓱ ꓶ ꓢꓲ ꓫꓬ ꓕꓳ ꓶ ꓔꓯ ꓢꓳꓺ ꓔꓬ ꓢꓴ ꓐꓴ ꓠꓬ ꓖꓳ ꓕꓯ ꓙꓳ ꓔꓬ ꓟ ꓟꓽ ꓔꓱꓹ ꓟ ꓙꓵꓻ ꓚꓱꓹ ꓔꓯ ꓡꓳꓸ ꓟꓳ ꓐ ꓡ_ ꓡꓳ꓿ ꓦ ꓡꓱ ꓚꓱꓹ ꓟꓸ ꓒ ꓐꓴ ꓡꓰ ꓟꓽ ꓗꓽ ꓔ ꓟ ꓟꓵꓽ ꓥ ꓕ ꓑꓳ ꓗꓪ꓾ ꓚꓲ ꓛꓬ ꓐꓱ ꓶ ꓢꓲ ꓫꓬ ꓕꓳ ꓶ ꓢꓳꓺ ꓣꓴ ꓔꓬ ꓟ ꓟꓵꓽ ꓥ ꓕ ꓑꓳ ꓗꓪ꓾ ꓙꓲ-ꓢꓴ ꓬꓲꓼ ꓡ_ ꓟ ꓟꓸ ꓟꓲ ꓔꓯ ꓢꓲ ꓫꓬ ꓕꓳ ꓶ_ ꓐꓰ ꓔꓯꓺ ꓠꓬꓲ ꓢꓲ꓾ ꓓꓳꓽ ꓕꓱ ꓟ ꓠꓬ ꓪꓴ-ꓢ ꓐꓯ ꓘꓶ ꓥ ꓟ ꓔꓯ ꓘꓳ ꓣꓴ ꓕꓶꓻ ꓡꓰ_ ꓡꓳ꓿” 
	ꓞꓳ ꓤ ꓮ ꓟꓬꓹ ꓔꓯ ꓠꓬ ꓬꓲ ꓪ ꓚꓲ ꓛꓬ ꓤ ꓖꓴ꓾ ꓤ ꓟꓶ꓾ ꓮ ꓐ ꓮ ꓟ꓾ ꓥ ꓠꓬ ꓤ ꓠꓱ ꓐꓴ ꓡꓰ ꓟꓽ ꓔꓱꓹ ꓟ ꓚꓱꓹ ꓗꓪ ꓧꓳꓽ ꓪꓴꓸ ꓙꓰ_ ꓡꓳ꓿ ꓥꓳ ꓡꓳꓸ ꓓꓴ ꓘꓴ ꓜꓲ ꓞꓳ ꓢꓲꓺ ꓤ ꓐꓴ ꓡꓰ ꓚꓺ ꓟꓸ ꓖꓶ_ ꓟ ꓔꓯ ꓠꓺ ꓠꓹ_ ꓟ ꓔꓯ ꓠꓬ꓾ ꓝꓴꓲꓹ ꓕꓲ ꓫꓵꓽ_ ꓡꓰ ꓐꓰ ꓚꓬꓹ ꓖꓶ_ ꓡꓳ꓿ ꓖꓳ ꓡꓱ ꓥ_ ꓟꓲ ꓪꓴ-ꓢ ꓠꓬ ꓟꓴ ꓗꓪ ꓝꓲ ꓓꓴ ꓐꓴ ꓔꓯ ꓕꓵꓼ ꓪ ꓖꓶ ꓢꓲ꓾ ꓶꓻ ꓟꓬ ꓕꓱ ꓕꓲꓽ ꓧꓳꓽ ꓔꓯ ꓡꓳꓸ ꓙ ꓝꓲ_ ꓡꓳ꓿ ꓮ ꓡꓲꓳ ꓐꓯ ꓠꓬ ꓠꓬꓲ ꓟꓳ ꓓꓴ ꓠꓱ ꓐꓯ ꓕꓲ ꓟ ꓙꓳ ꓢꓲ꓾ ꓖꓳ ꓟ ꓠꓬ ꓪꓴ-ꓢ ꓙꓵꓽ ꓠꓬꓲꓸ ꓕꓲꓺ ꓗꓪ ꓐꓰ ꓬꓲ ꓪ ꓕꓯ ꓢꓲ ꓗꓪ ꓣꓳꓺ ꓬꓯꓼ ꓡ ꓠ ꓗ_ ꓡꓳ꓿
	ꓓꓳꓽ ꓕꓱ ꓟ ꓔꓯ ꓘꓳ ꓣꓴ ꓟꓶ ꓢꓴ ꓐꓴ ꓠꓬ ꓚꓬꓴꓹ ꓢꓲꓺ ꓒ ꓬꓯꓼ ꓡ_ ꓟ ꓔꓯ ꓥꓳꓺ ꓡꓳꓸ ꓗꓳꓸ ꓡ_ ꓡꓳ꓿ ꓚꓬꓴꓹ ꓢꓲꓺ ꓒ ꓔꓯ ꓟꓳ ꓠꓹ ꓟ ꓬꓲ ꓪ ꓥꓳꓺ ꓡꓳꓸ ꓔ ꓟ ꓦꓬ ꓠꓬꓲ ꓠꓬ ꓠꓶꓽ ꓡꓻꓳ꓿ ꓬꓲ ꓪ ꓠꓬ ꓢꓲꓺ ꓡꓲ_ ꓐꓰ ꓔꓬ ꓢꓲ꓾ ꓦꓬ ꓠꓬꓲ ꓖꓳ ꓕꓲ ꓠꓬꓲ ꓔꓯ ꓟꓳꓸ ꓡꓯꓼ ꓙꓰ ꓔꓬ_ ꓡꓳ꓿ ꓫꓵꓽ ꓪꓴ ꓕꓱ ꓟ ꓔꓯ ꓔꓳꓹ ꓜꓳꓽ ꓗꓳꓸ ꓢꓴ ꓐꓴ ꓠꓬ꓾ ꓡꓳ ꓠꓬꓹ ꓗꓷ ꓟ ꓦꓬ ꓠꓬꓲ ꓬꓲꓸ ꓒꓵꓽ ꓔꓯ ꓟꓲ ꓡꓰ ꓟꓽ ꓓꓻꓳ꓿ ꓦꓬ ꓠꓬꓲ ꓖꓳ ꓟ ꓟꓽ ꓛꓲ ꓡ ꓧꓶꓸ ꓕꓯ ꓕꓲ ꓝꓲꓸ ꓤ ꓗꓪ ꓠꓬ꓾ ꓶꓻ ꓡꓯꓼ ꓟꓴꓻ ꓚꓱꓹ ꓮ ꓟꓬꓹ ꓔꓯ ꓡꓳꓺ ꓩꓴ ꓗꓷ_ ꓡꓳ꓿ ꓞꓳ ꓤ ꓮ ꓟꓬꓹ ꓠꓬ ꓟꓲ ꓠꓯ ꓫꓵꓽ ꓪꓴ ꓔꓯ ꓡꓳꓺ ꓩꓴ ꓗꓷ ꓢꓲ꓾ ꓚꓲ ꓛꓬ ꓠꓲꓹ ꓟ ꓔꓯ ꓧꓪꓺ ꓠꓬꓲ ꓟꓰꓹ ꓠꓬꓲ_ ꓡꓳ꓿ ꓟꓴ ꓗꓪ ꓗꓪ ꓓꓯꓺ ꓙꓰ ꓠꓹ ꓟ ꓐꓱ ꓶ ꓶꓼ ꓖꓪ ꓙ ꓖꓶ_ ꓟ ꓠꓽ ꓟꓽ ꓙꓳ꓿ ꓙꓲ-ꓢꓴ ꓔꓯ ꓜꓲꓻ ꓬꓰ ꓠꓹ ꓟ ꓐꓱ ꓶ ꓠꓲꓹ ꓟ ꓙ ꓖꓶ_ ꓟ ꓙꓳ ꓠ ꓗ_ ꓡꓳ꓾ ꓐꓯ_ ꓟ ꓔꓯ ꓬꓲ ꓪ ꓘꓳ ꓣꓴ ꓔ_ ꓡꓳ꓿ ꓬꓲ ꓪ ꓔꓯ ꓟ ꓐꓵ ꓞꓶ ꓒꓴ ꓠꓬ ꓠꓲꓹ ꓟ ꓢꓲ ꓫꓬ_ ꓟ_ ꓐꓰ ꓙꓲ-ꓢꓴ ꓫꓵꓽ ꓡꓰ ꓞꓲꓽ ꓫꓬ ꓡꓰ ꓟ ꓫꓱꓹ ꓥ ꓡꓳ꓿ ꓠꓬꓲ ꓠꓬꓲ ꓟ ꓦꓬ ꓠꓬꓲ ꓗꓪ ꓕꓱ ꓡꓱ ꓐꓰ ꓚꓲ ꓛꓬ ꓠꓲꓹ ꓟ ꓔꓯ ꓧꓪꓺ ꓠꓬꓲ ꓟꓰꓹ ꓠꓬꓲ ꓔꓬ ꓟ꓾ ꓔꓱꓹ ꓚꓵꓺ_ ꓟ ꓙꓵꓻ ꓠꓲꓹ ꓙꓳ ꓢꓴ ꓙꓳ ꓔꓬ ꓢꓰꓽ ꓡ?
	ꓪꓴ-ꓢ ꓠꓬ ꓬꓲ ꓡ ꓞꓳ ꓐꓴ ꓔꓯ ꓤꓹ ꓠꓬꓲ ꓠꓹ ꓟ ꓚꓴꓽ ꓬꓲꓹ ꓓꓶꓽ ꓔ_ ꓡꓳ꓿ ꓖꓳ ꓡꓱ ꓠꓬꓲ ꓬꓲ ꓠꓬ ꓟꓷ ꓠꓷ ꓝ ꓘꓶ ꓗꓪ ꓟ ꓦꓬ ꓠꓬꓲ ꓔꓯ ꓢꓪ' ꓠꓬꓲ_ ꓟ ꓗꓪ ꓥꓳꓽ ꓡꓰ ꓓꓴ ꓕꓲ ꓟ ꓔꓯ ꓚꓵꓺ ꓔ_ ꓡꓳ꓿ ꓥꓳꓺ ꓡꓳꓸ ꓔ ꓟ ꓦꓬ ꓠꓬꓲ ꓗꓳꓸ ꓙꓰ ꓥ_ ꓟꓲ ꓙꓲ-ꓢꓴ ꓟꓽ ꓬꓯꓼ ꓡ꓿ ꓙꓲ-ꓢꓴ ꓔꓯ ꓥꓳꓺ ꓡꓳꓸ ꓔꓬ ꓢꓴ ꓐꓴ ꓬꓲ ꓪ ꓠꓲꓹ ꓟ ꓐꓬꓺ ꓡꓰ_ ꓡꓳ꓿ ꓕꓱ ꓡꓱ ꓐꓰ ꓪꓴ-ꓢ ꓠꓬ ꓙꓲ-ꓢꓴ ꓬꓲꓼ ꓡ_ ꓟ ꓔꓯ ꓠꓺ ꓡꓳꓸ ꓢꓴ ꓠꓲꓹ ꓟ ꓔꓯ ꓤꓹ ꓠꓬꓲ_ ꓡꓳ꓿ ꓫꓵꓻ ꓡ ꓟ ꓔꓯ ꓙꓳꓺ_ ꓟ ꓑꓶ ꓓꓴ ꓙꓲ-ꓢꓴ ꓔꓯ ꓥꓳꓺ ꓡꓳꓸ ꓗꓷ ꓟ ꓥ ꓡꓳ꓾ ꓙꓲ-ꓢꓴ ꓬꓲꓼ ꓡ_ ꓥꓳ꓾ ꓐꓰ ꓮ ꓕꓯ_ ꓟꓲ ꓟꓽ ꓙꓵꓻ ꓗꓳꓸ꓾ ꓐꓰ ꓞꓳ ꓤ ꓮ ꓟꓬꓹ ꓐꓯ ꓔꓬ_ ꓡꓳ꓿ ꓖꓳ ꓕꓲꓽ ꓧꓳꓽ ꓠꓬ ꓔꓱꓹ ꓚꓵꓺ_ ꓟ ꓙꓲ-ꓢꓴ ꓢꓲꓺ ꓤ ꓐꓴ ꓔꓯ ꓤꓲꓺ_ ꓟ ꓗꓪ ꓟꓲ ꓕꓯ ꓢꓲ ꓦꓰꓼ ꓢꓴ ꓒꓬꓱꓼ ꓡ_ ꓡꓳ꓿
	ꓖꓳ ꓡꓱ ꓥ_ ꓟꓲ ꓙꓲ-ꓢꓴ_ ꓐꓰ ꓟꓴ ꓗꓪ ꓝꓲ ꓓꓴ ꓐꓴ ꓠꓬ ꓠꓲꓹ ꓟ ꓐꓬꓺ ꓔꓬ_ ꓟ꓾ ꓦ ꓡꓱ ꓐꓳ_ ꓟ ꓚꓳ ꓑ ꓖꓳ ꓕꓲ ꓧꓳꓽ ꓔꓯ ꓪꓴꓽ_ ꓟ ꓫꓱꓸ ꓤ ꓠꓲꓹ_ ꓐꓰ ꓠꓵꓻ ꓠꓲꓹ ꓡꓰ ꓡꓳꓸ ꓔꓬ_ ꓡꓳ꓿ ꓮ ꓧꓪꓹ ꓟꓳ ꓓ_ ꓡꓳ ꓫꓵꓽ ꓐꓰ ꓟꓳꓻ ꓟꓽ ꓓ ꓡꓳ ꓫꓵꓽ ꓠꓬꓲꓽ ꓗꓴ ꓚꓸꓼ ꓗꓪ ꓟ ꓗꓳꓹ ꓛꓺ ꓔꓯ ꓣꓴ ꓦ ꓗꓷ ꓐꓭ ꓕꓯ ꓠꓽ꓾ ꓟꓴ ꓗꓪ ꓝꓲ ꓓꓴ ꓐꓴ ꓠꓬ ꓦ ꓡꓱ ꓐꓳ_ ꓟ ꓶꓻ ꓟꓬ ꓖꓳ ꓕꓲ ꓜꓴꓻ ꓒ ꓕꓲꓸꓼ ꓗꓪ ꓠꓶꓽ ꓡ ꓢꓲ꓾ ꓬꓲ ꓪ ꓔꓯ ꓢ-ꓓꓯ ꓬꓲ ꓮꓸ ꓔꓳ ꓚꓬꓺ ꓚꓱꓹ ꓗꓪ ꓐꓰ ꓗꓽ ꓙ ꓔꓬ ꓟ ꓔꓯ ꓢꓲꓽ ꓢꓲꓽ_ ꓐꓰ ꓟꓳ ꓪ ꓐꓭ_ ꓥꓳ꓿ ꓢ 66ꓽ5꓿





21 ꓕꓱꓺ

ꓙꓳꓸꓹ ꓗꓽ ꓖꓶ ꓟ ꓐꓯ ꓘꓶꓽ ꓔꓯ ꓟꓽ ꓘꓴ ꓣꓴ–ꓟ

	ꓦ ꓡꓱ ꓚꓱꓹ ꓟꓸ ꓒ ꓐꓴ ꓠꓬ ꓔꓱꓹ ꓚꓵꓺ_ ꓟ ꓘꓴ ꓜꓲ ꓞꓳ ꓥꓳꓺ ꓡꓳꓸ ꓓꓴ ꓙꓳ ꓢꓲ꓾ ꓙꓲ-ꓢꓴ ꓢꓲꓺ ꓤ ꓤꓶꓻ ꓔꓯ ꓠꓯꓸ ꓠꓯꓸ_ ꓡꓰꓽ ꓤꓹ ꓟꓶ ꓡꓰ ꓝꓲ ꓠꓹ ꓟ ꓐꓱ ꓶ꓾ ꓪꓰ-ꓡꓲ-ꓬ_ ꓐꓰ ꓬꓲ ꓠꓯꓸ ꓘꓪ ꓗꓪ ꓟ ꓟꓬꓱꓽ ꓟꓯ ꓢꓴ ꓐꓴ ꓢꓯꓼ ꓕꓵꓼ_ ꓡꓳ꓿ ꓟꓽ ꓓꓵ ꓙ ꓒꓳꓹ ꓬꓲꓼ ꓡ ꓢꓰꓽ ꓢꓴ ꓐꓴ ꓓꓵ ꓙ ꓒꓳꓹ ꓬꓲꓼ ꓡ ꓠꓹ ꓟ ꓐꓱ ꓶ ꓬꓲ ꓪ ꓢꓯꓼ ꓕꓵꓼ ꓣꓱꓽ ꓬꓰ_ ꓡꓳ꓿ “ꓬꓲ ꓪ ꓠꓬ ꓬꓲ ꓪ ꓜꓴꓻ ꓗꓪ ꓞꓳ ꓤ ꓮꓽ ꓟꓬꓹ ꓓꓵꓽ ꓡ ꓠꓹ ꓟ ꓟꓽ ꓢꓯꓼ ꓕꓵꓼ꓿ ꓬꓲ ꓪ ꓠꓬ ꓜꓴꓻ ꓮꓽ ꓟꓬꓹ ꓫꓵꓽ ꓗꓳ ꓡꓳ ꓗꓪ ꓟꓬꓱꓽ ꓬꓰ_ ꓡꓳ꓿ ꓖꓳ ꓡꓱ ꓥ_ ꓟꓲ ꓠꓱꓸ ꓐꓯ ꓜꓴꓻ ꓔꓯ ꓘꓶꓻ ꓡꓶꓽ ꓡꓰ ꓝꓲ_ ꓟ ꓟꓬꓱꓽ ꓬꓲ ꓪ ꓟꓽ ꓬꓰ꓿ “ꓮ ꓙꓵꓽ ꓐꓱ ꓶ ꓙꓲꓻ ꓖꓴ ꓟꓶ ꓠꓹ ꓟ ꓥꓪ ꓓꓵ ꓙ ꓗꓷ ꓟ ꓥ ꓡꓳ꓿ ꓙꓲ-ꓢꓴ ꓬꓲꓼ ꓡ_ ꓟ ꓦꓬ ꓠꓬꓲ_ ꓐꓰ ꓗꓴ ꓙꓲ ꓙꓳ ꓢꓲ꓾ ꓥꓪ ꓘꓳ ꓣꓴ ꓔ ꓟ ꓙꓵꓻ ꓚꓱꓹ ꓔꓯ ꓟꓽ ꓘꓳ ꓣꓴ ꓢꓴ  ꓠꓬ꓾ ꓥꓪ ꓙꓵꓻ ꓚꓱꓹ ꓔꓯ ꓘꓳ ꓣꓴ ꓢꓴ ꓐꓴ ꓔꓯ ꓠꓵꓻ ꓠꓲꓹ ꓐꓬꓺ ꓡꓰ ꓠꓹ ꓟ ꓥꓪ ꓟꓽ ꓓꓵꓽ ꓙ ꓔ꓿ ꓜꓴꓻ ꓗꓪꓺ ꓡꓯ ꓘꓳ ꓡꓰ ꓝꓲ ꓠꓹ ꓟ_ ꓟꓲ ꓥꓪ ꓔꓶꓺ ꓙꓱꓼ ꓟꓽ ꓗꓶ ꓔ꓿ ꓥꓪ ꓬꓰ_ ꓟ ꓟꓬꓱꓽ ꓑꓶ ꓓꓴ ꓓꓵ ꓙ ꓒꓳꓹ ꓬꓲꓼ ꓡ ꓢꓴ ꓐꓴ ꓠꓬ ꓮ ꓟꓶ ꓙꓳꓻ ꓞꓹ ꓔꓬ ꓟ ꓘꓴ ꓜꓲ ꓞꓳ ꓮ ꓟꓬꓹ ꓫꓵꓽ ꓔꓯ ꓧꓳꓹ ꓡꓯꓼ ꓘꓳ ꓡꓰ ꓝꓲ_ ꓡꓳ꓾” ꓐꓰ꓾ ꓟꓲ-ꓡ ꓡꓰ ꓐꓯ_ ꓡꓳ꓿
	ꓖꓳ ꓡꓱ ꓥ_ ꓟꓲ ꓦ ꓡꓱ ꓚꓱꓹ ꓪꓴꓸ ꓓꓵ ꓣꓱꓽ ꓢꓴ ꓐꓴ ꓠꓬ꓾ ꓥꓳꓺ ꓡꓳꓸ ꓓꓴ ꓓꓳꓽ ꓔꓯ ꓔꓳꓹ ꓠꓹ ꓟ ꓚꓴꓽ ꓬꓲꓹ ꓓꓶꓽ ꓚꓵꓺ ꓡꓰ ꓟ_ ꓡꓰ ꓐꓰ ꓕꓲ ꓡꓰꓹꓼ꓾ ꓥꓳꓺ ꓡꓳꓸ ꓓꓴ ꓓꓳꓽ ꓚꓺ ꓟꓸ ꓖꓶ ꓔꓬ ꓟ ꓠꓬꓲ ꓖꓴ ꓗꓪ ꓬꓲ ꓪ ꓢꓲꓺ ꓤ ꓐꓴ ꓔꓯ ꓟꓽ ꓙꓰ ꓝꓲ꓿ ꓖꓳ ꓟ_ ꓡꓰꓽ ꓟꓽ ꓞꓲ꓾ ꓬꓲ ꓪ ꓘꓴ ꓜꓲ ꓞꓳ ꓗꓪ ꓥꓳꓺ ꓡꓳꓸ ꓓꓴ ꓓꓳꓽ ꓔꓯ ꓟꓽ ꓚꓺ ꓝꓲ꓿ ꓙꓵꓻ ꓢꓴ ꓐꓴ ꓖꓳ ꓕꓲꓽ ꓜꓴ ꓠꓬ ꓬꓲ ꓪ ꓘꓴ ꓜꓲ ꓞꓳ ꓔꓯ ꓠꓲꓹ ꓠꓵ_ ꓡꓳ꓿ ꓖꓳ ꓡꓱ ꓥ_ ꓟꓲ ꓗꓽ ꓔ ꓟ ꓟꓷ ꓠꓷ ꓝ ꓘꓶꓽ ꓖꓳ ꓟ ꓔꓯ ꓧꓪꓺ ꓟꓰꓹ ꓠꓬꓲ ꓠꓹ ꓟ ꓙꓵꓽ ꓪ ꓬꓲ ꓪ ꓔꓯ ꓙꓳ_ ꓡꓳ꓾ ꓐꓰ ꓓꓵ ꓙ ꓛꓲ ꓡ ꓢꓲ꓾ ꓟꓷ ꓠꓷ ꓝ ꓘꓶ ꓖꓳ ꓟ ꓔꓯ ꓬꓲ ꓪ ꓧꓪꓺ ꓟꓰꓹ ꓠꓬꓲ_ ꓡꓳ꓿ ꓖꓳ ꓡꓱ ꓢꓲ ꓬꓲ ꓪ ꓠꓬ ꓪꓴ-ꓢ ꓒꓬꓱꓽ ꓕꓯ ꓗꓪ ꓦ ꓡꓱ ꓐꓳ ꓢꓴ ꓬꓰ ꓠꓹ ꓟ ꓓꓵ ꓙ ꓞꓷꓹ ꓢꓲ꓾ ꓜꓴꓻ ꓗꓪ ꓐꓰ ꓐꓱꓻ ꓓꓳꓺ ꓙꓰ_ ꓡꓳ꓿
	ꓘꓴ ꓜꓲ ꓞꓳ ꓮ ꓟꓬꓹ ꓗꓪ ꓠꓬ ꓟꓲ ꓠꓯ ꓒꓬꓱꓽ ꓶꓻ ꓡꓰ_ ꓟ ꓮꓽ ꓤ ꓤ ꓪꓴꓽ ꓡ ꓔꓬ ꓢꓲ꓾ ꓦꓻ ꓕꓲ ꓒꓳꓹ ꓗꓪ ꓮꓽ ꓤ ꓤ ꓞꓰꓻ ꓬꓯꓼ ꓙꓰ ꓔꓬ_ ꓡꓳ꓿ ꓖꓳ ꓡꓱ ꓥ_ ꓟꓲ ꓖꓳ ꓕꓲ ꓘꓳꓼ ꓗꓪ ꓠꓬ ꓦ ꓕꓲ ꓒꓳꓹ ꓗꓪ ꓞꓼ ꓐꓰ ꓞꓰꓻ ꓬꓯꓼ ꓙꓰ_ ꓟ ꓔꓯ ꓟꓷ-ꓗꓴꓷꓼ ꓕꓲ ꓗꓴꓷꓼ ꓡꓱꓸꓼ ꓗꓪ ꓡꓳꓸ ꓟꓳ_ ꓡꓳ꓿ ꓕꓱ ꓟ ꓙ ꓖꓴ ꓔꓯ ꓓꓳꓽ ꓕꓳ ꓶ_ ꓐꓰ ꓟꓸ ꓟꓲ ꓚꓺ ꓘꓶꓽ ꓡꓰ ꓥ_ ꓟꓲ ꓢꓷ ꓙ ꓟꓳ ꓙ ꓔꓬ_ ꓡꓳ꓿
	ꓒꓲꓺ-ꓡ-ꓔꓷ-ꓒ-ꓬ (PHILADELPHIA) ꓗꓪ ꓟ ꓒꓶꓻ ꓕꓳ ꓶ ꓐꓳ ꓢꓴ_ ꓐꓰ ꓘꓴ ꓜꓲ ꓞꓳ ꓟꓸ ꓒ ꓥ ꓟ ꓐ-ꓠꓲ-ꓢꓶ (MR. BARNES) ꓡꓰ꓾ “ꓮ ꓟꓶ ꓠꓬ ꓦꓻ ꓗꓪ ꓠꓲꓹ ꓒꓵꓽ ꓠꓲꓹ ꓡꓱꓻ_ ꓟ ꓮꓸ ꓔꓲ ꓤꓽ_ ꓟꓲ ꓟꓽ ꓙꓳ꓿ ꓦꓻ ꓗꓪ ꓑꓶꓸ ꓡꓰ_ ꓟ_ ꓟꓲ ꓔꓷꓼ ꓟꓽ ꓙꓳ꓿ ꓙꓵꓻ ꓢꓴ ꓐꓴ_ ꓟꓲ ꓣꓱꓽ ꓛꓰ ꓠꓯꓸꓼ ꓗꓪ ꓪꓴꓽ ꓡ_ ꓟ ꓟꓽ ꓙꓳ꓿ ꓕꓲ ꓞꓲꓼ ꓕꓲ ꓑ ꓟ ꓢꓯꓼ ꓟꓬ ꓐꓰ ꓗꓴꓸ ꓙꓲ ꓙꓳ ꓢꓲ꓾ ꓥꓪ ꓔꓯ ꓫ ꓕꓱ ꓡꓯ ꓘꓳ ꓡ ꓢꓴ_ ꓟꓲ ꓟꓽ ꓙꓳ꓿ ꓶꓻ ꓡꓯꓼ ꓚꓱꓹ_ ꓐꓰ ꓪꓴꓽ ꓪꓴꓽ ꓪꓴꓻ ꓪꓴ ꓬꓰ_ ꓟ_ ꓐꓰ ꓖꓴꓽ ꓙꓴꓽ ꓖꓴꓽ ꓟꓲ ꓫꓬꓹ_ ꓟ ꓕꓱ ꓟꓬ ꓫꓵꓽ ꓗꓪ ꓪꓴꓽ ꓡ ꓟꓴ ꓡ ꓗꓷ ꓠꓬꓲ꓾ ꓞꓳ ꓤ ꓐꓴ ꓠꓬ ꓟꓲ ꓠꓯ ꓚꓱꓹ ꓔꓯ ꓟꓬꓽ ꓠꓬꓲ ꓠꓲꓹ ꓥꓳꓺ ꓡ ꓠꓹ ꓟ ꓚꓱꓹ ꓙꓳ_ ꓡꓳ꓿ ꓘꓴ ꓜꓲ ꓞꓳ ꓮ ꓙꓵ ꓗꓪ ꓬꓲ ꓕꓱ ꓡꓱ ꓒꓬꓱꓼ ꓞꓹ ꓔꓬ_ ꓡꓳ꓾” ꓐꓰ꓾ ꓕꓳ ꓶ ꓐꓳ ꓔ_ ꓡꓳ꓿ 
	ꓠꓬꓲꓽ ꓦ ꓖꓳ ꓟ ꓠꓯꓸꓼ ꓗꓪ ꓳ-ꓐ-ꓡꓲ ꓟꓴꓺ ꓕꓲꓸ ꓢꓳ ꓦꓲ (OBERLIN COLLEGE) ꓗꓪ ꓟ ꓟꓸ ꓒ ꓓꓽ ꓟ ꓥ ꓟ ꓒꓲ-ꓠꓲ (PROF. FINNEY) ꓡꓰ꓾ “ꓣꓳ ꓗꓴꓷꓼ  ꓗꓪ ꓟ ꓘꓴ ꓜꓲ ꓞꓳ ꓐꓴ ꓠꓬ ꓞꓳ ꓫꓱꓹ ꓪꓽ ꓫꓱꓹ ꓫꓬꓹ ꓔꓱ_ ꓟ ꓟꓬꓱꓽ ꓔꓯ ꓡꓳꓺ ꓔ_ ꓡꓳ꓾ ꓥ ꓠꓬ ꓔꓳꓹ_ ꓡꓳ꓿ ꓦꓻ ꓫꓵꓽ ꓪꓴ ꓔꓯ ꓟꓽ ꓧꓪꓸ ꓛꓲ ꓔꓬ ꓟ (ꓡꓳꓺ ꓔ_ ꓟ) ꓠꓽ ꓮꓸ ꓓꓲꓽ ꓙꓲꓻ ꓣꓴꓽ ꓓꓴ ꓙꓳ_ ꓡꓳ꓾ ꓐꓰ ꓦ ꓡꓱ ꓚꓱꓹ ꓓꓳꓽ ꓕꓳ ꓶ ꓮ ꓙꓵꓽ ꓡꓰ ꓢꓷ ꓙ ꓟꓳ ꓙ ꓔꓬ_ ꓡꓳ꓿ ꓘꓴ ꓜꓲ ꓞꓳ ꓢꓲꓺ ꓤ ꓐꓴ ꓠꓬ ꓶꓼ ꓖꓪꓽ ꓐꓲꓻ ꓓꓴ (FASHION) ꓔꓯ ꓠꓲꓹ ꓥꓳꓺ ꓢꓲ꓾ ꓜꓽ ꓑꓮꓲ ꓓꓳ ꓑꓮꓲ ꓗꓪ ꓟꓽ ꓦ ꓡꓱ ꓢꓴ_ ꓐꓰ ꓔꓺ ꓡꓯ ꓘꓳ ꓔꓬ_ ꓡꓳ꓿ ꓘꓴ ꓜꓲ ꓞꓳ ꓔꓯ ꓡꓳꓸ ꓠꓬꓲ ꓗꓷ ꓕꓯ ꓮꓽ ꓘꓶꓸ ꓞꓰꓻ ꓬꓯꓼ ꓙꓰꓳ꓾ ꓠꓲꓹ ꓫ ꓓꓴ ꓥꓳ꓿ ꓬꓲ ꓪ ꓠꓬ ꓪꓴ-ꓢ ꓔꓯ_ ꓐꓰ ꓶꓽ ꓤ ꓧꓹ ꓙꓰ ꓗꓷ ꓠꓬꓲ꓾ ꓪꓴ-ꓢ ꓥ_ ꓟꓲ ꓬꓲ ꓪ ꓔꓯ_ ꓐꓰ ꓧꓹ ꓗꓷꓳ꓾” ꓐꓰ꓾ ꓐꓯ_ ꓡꓳ꓿

ꓞꓳ ꓤ ꓐꓴ ꓡꓰ ꓠꓬꓲ ꓟꓳ ꓓꓴ ꓔꓯ ꓔꓳꓹ_ ꓟ 

	ꓦ ꓗꓪ ꓠꓯ ꓞꓲꓹ ꓡꓰꓳ꓿ ꓪꓴ-ꓢ ꓡꓰ ꓬꓲ ꓣꓱ ꓛꓰ ꓔꓯ ꓣꓴ ꓔꓯꓹ ꓬꓲꓼ ꓙꓰ ꓠꓬꓲ꓾ ꓦ ꓗꓪ ꓠꓯ ꓞꓲꓹ ꓡꓰ_ ꓡꓳ ꓠꓽ ꓟꓽ ꓥ꓾ ꓞꓳ ꓤ ꓐꓴ ꓡꓰ ꓠꓬꓲ ꓟꓳ ꓓꓴ ꓔꓯ ꓟꓽ ꓘꓳ ꓣꓴ ꓟ ꓑꓶ ꓓꓴ ꓥ ꓡꓳ꓿ ꓬꓴ-ꓔ ꓡ ꓞꓳ ꓐꓴ ꓠꓬ ꓟꓲ ꓠꓯ ꓫꓵꓽ ꓪꓴ ꓔꓯ ꓬꓳꓹ ꓚꓲꓽ_ ꓟ ꓚꓬꓹ ꓢꓲ꓾ ꓪꓴ-ꓢ ꓔꓯ ꓟꓲ ꓡꓰ ꓟ ꓑꓶ ꓓꓴ꓾ ꓟꓲ-ꓢ-ꓬ ꓡ_ ꓟ ꓔꓯ ꓬꓲ ꓪ ꓟꓽ ꓢꓷ꓿ ꓬꓲ ꓪ ꓠꓬ ꓚꓬꓴꓹ ꓢꓲꓺ ꓒ ꓔꓯ ꓟꓽ ꓢꓷ ꓢꓲ꓾ ꓬꓲ ꓔꓯ ꓡꓳꓺ ꓗꓷ_ ꓡꓳ꓿ ꓬꓴ-ꓔ ꓡ ꓞꓳ ꓐꓴ ꓔꓯ ꓠꓬ ꓪꓴ-ꓢ ꓡꓰ ꓢꓯꓼ ꓟꓬ ꓝ ꓟ ꓣꓱꓽ ꓛꓰ ꓗꓪ ꓐꓰ ꓒꓯꓽ ꓩꓴ ꓗꓷ ꓟ ꓟꓽ ꓥ꓾ ꓔꓱꓹ ꓚꓵꓺ_ ꓟ ꓔꓯ ꓡꓳꓺ ꓩꓴ ꓗꓷ ꓢꓴ ꓬꓲ ꓪ ꓠꓬ꓾ “ꓠꓬꓲ ꓟꓳ ꓓꓴ ꓔꓯ ꓠꓯ ꓞꓲꓹ_ ꓟ ꓚꓬꓹ ꓢꓲ꓾ ꓠꓯ ꓞꓲꓹ_ ꓟ ꓔꓯ ꓠꓬꓲ ꓟꓳ ꓓꓴ ꓚꓬꓹ_” ꓟ ꓑꓶ ꓓꓴ ꓥ ꓡꓳ꓿ ꓢ 5ꓽ20꓿
	ꓪꓴ-ꓢ ꓠꓬ ꓬꓲ ꓪ ꓗꓳ ꓡꓳ ꓗꓪ ꓟꓽ ꓔꓬꓳ꓾ ꓐꓰ ꓘꓳ ꓣꓴ ꓢꓲ꓾ ꓬꓴ-ꓔ ꓡ ꓞꓳ ꓐꓴ ꓠꓬ ꓮ ꓒꓵꓽ ꓮ ꓑ ꓗꓪ ꓐꓰ ꓝ ꓩꓴ ꓡ_ ꓟ ꓡꓲꓽ ꓤ ꓒꓰꓼ ꓤ ꓚꓱꓹ ꓔꓯ ꓡꓯ ꓫꓵ ꓛꓳ ꓫꓱꓽ_ ꓡꓳ꓿ ꓟꓲ-ꓢ-ꓬ ꓡ ꓠꓹ ꓟ_ ꓐꓰ ꓟꓲ-ꓢ-ꓬ ꓦꓵꓻ ꓡ ꓠꓹ ꓟ ꓦꓬ ꓠꓬꓲ ꓔꓯ ꓟꓳꓸ ꓓ-ꓠꓲ-ꓡꓰ ꓕꓳ ꓶ ꓗꓪ ꓟ ꓟꓷ ꓠꓷ ꓝ ꓘꓶꓽ ꓡꓰ ꓔꓱꓹ ꓔꓱ_ ꓖꓴꓺ ꓟꓸ ꓖꓶ ꓔꓬ ꓠꓬꓲ꓾ ꓬꓲ ꓪ ꓠꓬ ꓟꓷ ꓠꓷ ꓝ ꓘꓶ ꓖꓳ ꓟ ꓔꓯ ꓢꓳꓺ ꓣꓴ ꓠꓲꓹ ꓟꓽ ꓫꓵ꓿ ꓟꓲ-ꓢ-ꓬ ꓡ ꓠꓹ ꓟ ꓦꓬ ꓠꓬꓲ ꓔꓯ ꓢꓪ' ꓠꓬꓲ ꓢꓴ ꓔꓯ ꓠꓬ ꓦ ꓡꓱ ꓚꓱꓹ ꓟꓸ ꓒ ꓐꓴ ꓡꓰ ꓙꓱꓽ ꓕꓼ_ ꓡꓳ꓿ ꓦꓬ ꓘꓳꓼ ꓗꓸ ꓠꓯ ꓕꓲ ꓟ ꓗꓪ ꓬꓴ-ꓔ ꓡ ꓞꓳ ꓐꓴ ꓠꓬ ꓦꓻ ꓟꓬ ꓢꓶꓽ ꓔꓶꓺ ꓡꓰ ꓢꓲ꓾ ꓠꓲꓹ ꓟ ꓩꓴꓻ ꓢꓲ ꓠꓬꓲ꓾ ꓢꓯꓼ ꓟꓬ ꓝ ꓖꓶ ꓠꓹ  ꓐꓱ ꓶ ꓘꓴꓻ ꓔꓬ ꓟ ꓢꓯꓼ ꓔꓯ ꓬꓲ ꓪ ꓟꓽ ꓒꓵꓽ ꓟꓽ ꓚꓬ ꓬꓰ_ ꓡꓳ꓿ ꓶꓼ ꓓꓳ ꓫꓱꓹ ꓓꓳ ꓶꓼ ꓤ ꓫꓱꓹ ꓤ_ ꓐꓰ ꓠꓬꓲ ꓟꓳ ꓓꓴ ꓔꓯ ꓟꓽ ꓒꓵꓽ ꓟ ꓗꓪ ꓐꓰ ꓒꓬꓱꓼ ꓡ_ ꓟ ꓙꓲꓻ ꓣꓴꓽ ꓓꓴ ꓔꓯ ꓬꓲꓼ ꓠꓬꓲꓸ ꓙꓳꓺ ꓗꓽ ꓖꓶ ꓗꓷ ꓥ_ ꓟꓲ ꓬꓲ ꓪ ꓟꓽ ꓘꓳ ꓣꓴ꓿
	ꓚꓲ ꓛꓬ ꓠꓲꓹ ꓡꓶꓽ_ ꓐꓰ ꓟꓽ ꓧꓳꓹ ꓠꓬꓲ꓾ ꓬꓰ ꓙꓲꓽ ꓙꓳ_ ꓟ ꓔꓯ ꓬꓰ ꓡꓯ ꓟꓽ ꓛꓲ ꓢꓴ ꓐꓴ ꓠꓬ꓾ ꓡꓳꓹ ꓬꓰ_ ꓕꓯ ꓙꓲꓻ ꓟꓽ ꓙꓲ ꓦꓰꓽ ꓗꓴ_ ꓟ ꓦꓰꓽ ꓠꓲꓹ ꓥ_ ꓟꓲ ꓒꓲꓼ ꓬꓰ_ ꓥꓳ꓿ ꓖꓳ ꓕꓲ ꓣꓳ ꓠꓬ ꓪꓴ-ꓢ_ ꓐꓰ ꓶꓽ ꓤ ꓗꓳꓹ ꓡꓰ_ ꓥꓳ꓿ ꓪꓴ-ꓢ ꓬꓲ ꓔꓱꓹ ꓚꓵꓺ_ ꓟ ꓟꓸ ꓟꓲ ꓔꓯ ꓟꓽ ꓒꓵꓽ ꓟ ꓘꓴ ꓜꓲ ꓞꓳ ꓐꓴ ꓠꓬ ꓠꓯ ꓞꓲꓹ_ ꓟ ꓗꓪ ꓔꓬ_ ꓥꓳ꓿ ꓙꓵꓻ ꓠꓲꓹ_ ꓐꓰ ꓠꓵ ꓠꓲꓹ ꓗꓪ ꓢꓯꓼ ꓐꓽ ꓡꓰ ꓢꓲ꓾ ꓗꓪꓺ ꓡꓯ ꓘꓳ_ ꓟ ꓓꓳ ꓡ_ ꓥꓳ꓿ ꓢꓲꓺ ꓤ ꓐꓴ ꓠꓬ ꓟꓲ ꓠꓯ ꓫꓵꓽ ꓪꓴ ꓗꓸ ꓠꓯꓸ ꓖꓼ ꓙꓰ ꓟ ꓑꓶ ꓓꓴ꓾ ꓒꓳꓹ ꓬꓲꓼ ꓡ ꓟꓽ ꓓ ꓠ ꓛꓲ ꓩꓴꓻ_ ꓟ ꓠꓲꓹ ꓟ ꓙꓳ ꓢꓴ_ ꓐꓰ ꓝꓴꓲ ꓙꓳ ꓢꓴ ꓒꓬꓱꓼ ꓡ_ ꓥꓳ꓿

ꓟꓴ ꓗꓪ ꓝꓲ ꓓꓴ ꓬꓲ ꓪꓴꓸ ꓕꓲ ꓣꓳ ꓡꓰ ꓚꓺ_ ꓟ ꓓꓳꓽ

	ꓪꓴ-ꓢ ꓤ ꓠꓱ ꓥ ꓟ ꓙꓲ-ꓢꓴ ꓢꓲꓺ ꓤ ꓐꓴ ꓠꓬ꓾ ꓐꓬꓺ ꓡꓰ ꓚꓵꓽ ꓡꓰ ꓝꓲ_ ꓟ ꓟꓲ ꓠꓯ ꓚꓱꓹ ꓔꓯ_ ꓐꓰ ꓛꓰꓹ ꓙꓰ ꓠꓹ ꓟ꓾ ꓟꓳ ꓖꓶ ꓓꓴ (14) ꓕꓱꓺ ꓗꓪ ꓟ ꓟꓴ ꓗꓪ ꓝꓲ ꓓꓴ ꓐꓯ ꓘꓶꓽ ꓡꓰ ꓬꓲꓼ ꓠꓬꓲꓸ ꓖꓶ ꓔꓬ_ ꓡꓳ꓿ ꓪꓴ-ꓢ ꓔꓯ ꓟꓳꓸ ꓠꓶꓽ ꓙꓰ_ ꓟ ꓗꓪ ꓗꓽ ꓔ ꓓꓴ ꓥ_ ꓟ ꓥꓶꓺ_ ꓟ ꓫꓱꓹ ꓔꓯ ꓫꓬꓹ ꓔꓱꓹ ꓖꓶ ꓠꓹ ꓟ ꓐꓱ ꓶ꓾ ꓪꓴ-ꓢ ꓡꓰ ꓘꓴ ꓜꓲ ꓞꓳ ꓔꓯ ꓬꓲꓼ ꓠꓬꓲꓸ ꓖꓶ ꓓꓴ ꓕꓲ ꓟ ꓖꓶ ꓩꓴ ꓡ_ ꓡꓳ꓿ ꓬꓲꓼ ꓠꓬꓲꓸ ꓖꓶ ꓓꓴ ꓖꓳ ꓟ ꓠꓬ ꓟꓴ ꓗꓪ ꓝꓲ ꓓꓴ ꓚꓺ ꓟꓸ ꓖꓶ_ ꓟ ꓓꓳꓽ ꓠꓯꓸꓼ ꓗꓪ ꓕꓱꓹ ꓞ_ ꓡꓳ꓿ ꓙ ꓣꓳꓽ_ ꓟ ꓠꓲꓹ ꓟ ꓡꓰ ꓪꓴ-ꓢ ꓒꓬꓱꓽ ꓕꓯ ꓗꓪ ꓚꓲ ꓛꓬ ꓔꓯ ꓙ ꓖꓶ ꓢꓲ꓾ ꓓꓳꓽ ꓖꓳ ꓟ ꓔꓯ ꓘꓳ ꓣꓴ_ ꓕꓯ ꓠꓽ꓾ ꓪꓴ-ꓢ ꓬꓲ ꓢꓲ-ꓫꓬ-ꓟ-ꓦ ꓠꓬ ꓬꓲ ꓪ ꓗꓳ ꓡꓳ ꓗꓪ ꓟꓳꓸ ꓖꓶ ꓡ_ ꓡꓳ ꓫꓵꓽ ꓥ ꓡꓳ꓿ ꓖꓳ ꓕꓯ꓾ “ꓙꓵꓻ ꓢꓴ ꓖꓳ ꓟꓬ ꓟ ꓮ ꓙꓵꓽ ꓕꓲ ꓠꓲꓹ ꓕꓲ ꓪꓺꓼ ꓗꓷ ꓡꓰ_ ꓟ꓾” “ꓕꓲ ꓠꓬꓲ ꓕꓲ ꓠꓬꓲ ꓢꓲꓺ ꓒ ꓡꓰ ꓙꓵꓻ ꓢꓴ ꓐꓴ ꓔꓯ ꓢꓯꓼ ꓟꓬ ꓝꓸ ꓟꓶ ꓢꓴ ꓡꓴꓽ ꓖꓶ ꓡ_ ꓟ꓾” ꓕꓲ ꓠꓲꓹ ꓕꓲ ꓪꓺꓼ ꓟ꓾ ꓙꓵꓻ ꓠꓲꓹ_ ꓐꓰ ꓠꓵ ꓠꓲꓹ ꓗꓪ ꓘꓴ ꓜꓲ ꓞꓳ ꓠꓬ ꓧꓶꓸ ꓕꓯ ꓟ ꓕꓲꓸ ꓕꓯ ꓡꓯꓼ ꓛꓲ ꓬꓰ_ ꓥꓳ꓿ ꓝꓲ 4ꓽ31-32ꓼ 2ꓽ47꓿
	ꓮ ꓧꓪꓹ ꓪꓴ-ꓢ ꓤ ꓠꓱ ꓐꓴ ꓠꓬ ꓪꓴ-ꓢ ꓐꓯ ꓘꓶ ꓗꓪ ꓟ ꓠꓬꓲ ꓟꓳ ꓓꓴ ꓔꓯ ꓘꓳ ꓣꓴ ꓟꓶ ꓡꓰ ꓐꓭ ꓕꓯ ꓠꓽ꓾ ꓬꓲ ꓪ ꓠꓬ “ꓕꓲ ꓠꓲꓹ ꓕꓲ ꓪ_ ꓟ ꓠꓲꓹ ꓟ” ꓙꓳ_ ꓥꓳ꓿ “ꓠꓴ ꓪ ꓔꓯ ꓘꓴ_ ꓟ ꓠꓬ ꓥꓳꓺ ꓡꓳꓸ ꓓꓴ ꓕꓲ ꓟꓻ_ ꓗꓪ ꓘꓴ ꓔ ꓟ_ ꓡꓰ ꓐꓰ꓾ ꓖꓳ ꓓꓱꓽ_ ꓟꓲ ꓕꓲ ꓟ_ ꓥ ꓡꓳ꓿ ꓢꓲ-ꓫꓬ-ꓟ-ꓦ_ ꓟꓲ ꓕꓲ ꓟ_ ꓥ ꓡꓳ꓿ ꓢꓲꓺ ꓒ_ ꓟꓲ ꓕꓲ ꓟ_ ꓥ ꓡꓳ꓾ ꓙꓵꓻ ꓠꓲꓹ_ ꓟꓲ ꓕꓲ ꓟ_ ꓥ ꓡꓳ꓾ ꓖꓳ ꓓꓱ ꓔꓲꓹ_ ꓟ_ ꓟꓲ ꓕꓲ ꓟꓻ_ ꓥ ꓡꓳ꓿ ꓮ ꓙꓵ ꓟ ꓕꓯ ꓢꓲ ꓗꓪ ꓐꓰ꓾ ꓮ ꓙꓵ ꓟ ꓗꓳ ꓡꓳ ꓗꓪ ꓐꓰ꓾ ꓮ ꓙꓵ ꓟ ꓠꓯꓸꓼ ꓗꓪ ꓔꓬ ꓟ꓾ ꓮ ꓙꓵ ꓟ ꓬꓲ ꓐꓹ ꓐ_ ꓐꓰ ꓪꓴ-ꓢ_ ꓟꓲ ꓕꓲ ꓟ_ ꓥ ꓡꓳ꓿” ꓬꓲ 4ꓽ3-5꓿
	ꓥꓳ ꓡꓳꓸ ꓓꓴ ꓓꓳꓽ ꓔꓯ ꓘꓳ ꓣꓴ ꓗꓷ ꓢꓴ ꓐꓴ ꓠꓬ꓾ ꓘꓴ ꓜꓲ ꓞꓳ ꓮ ꓟꓬꓹ ꓫꓵꓽ ꓗꓪ ꓐꓰ ꓡꓻ ꓢꓴ ꓥ ꓢꓲ꓾ ꓬꓲ ꓪ ꓘꓴ ꓜꓲ ꓞꓳ ꓚꓱꓹ ꓗꓽ ꓔ ꓓꓴ ꓮ ꓙꓵꓽ ꓔꓯ ꓡꓳꓺ ꓩꓴ ꓗꓷ_ ꓡꓳ꓿ ꓟꓽ ꓪꓽ ꓟ ꓙꓵꓻ ꓚꓱꓹ ꓔꓯ ꓒꓬꓹ ꓩꓴ ꓗꓷ_ ꓡꓳ꓿ ꓙꓲ-ꓢꓴ ꓠꓬꓲꓽ ꓧꓪꓹ ꓕꓲ ꓧꓪꓹ ꓬꓯꓼ ꓡ_ ꓟ ꓟꓸ ꓟꓲ_ ꓐꓰ ꓗꓴꓸ ꓙꓲ ꓙꓳ ꓢꓲ꓾ ꓧꓶꓸ ꓕꓯ ꓘꓳ ꓣꓴ ꓥꓳꓽ ꓡꓰ ꓟ ꓮ ꓙꓵꓽ ꓔꓯ_ ꓟꓲ ꓫꓬꓹ ꓔꓱꓹ ꓗꓷ_ ꓡꓳ꓿ ꓛꓬꓻ ꓖꓴ ꓥꓳꓽ ꓖꓴ ꓮ ꓙꓵꓽ ꓔꓯ ꓫꓬꓹ ꓔꓱꓹ ꓢꓲ꓾ ꓕꓲ ꓠꓲꓹ ꓟꓻ_ ꓬꓰ ꓢꓲ ꓠꓬꓲ꓾ ꓗꓹ ꓛꓲ ꓛꓲ_ ꓐꓰ ꓕꓲ ꓣꓳ ꓛꓳ ꓕꓲ ꓣꓳ ꓙ ꓡꓯ ꓘꓳ_ ꓡꓳ꓿ ꓠꓵ ꓠꓲꓹ ꓕꓲ ꓫꓵꓽ ꓤ_ ꓡꓰ ꓬꓲ ꓪ ꓔꓯ ꓙꓵꓽ ꓞꓹ ꓔꓬ_ ꓡꓳ꓿ ꓓꓳꓽ ꓖꓳ ꓟ ꓔꓯ ꓘꓳ ꓣꓴ ꓢꓴ ꓞꓳ ꓤ ꓮ ꓙꓵ ꓠꓬ ꓖ ꓑꓳ ꓗꓪ ꓐꓳ ꓔ_ ꓟ_ ꓡꓰ ꓐꓰ ꓢꓯꓸ ꓔꓬ ꓪ_ ꓥꓳ꓿
	ꓟꓸ ꓟꓲ ꓚꓺ ꓒ ꓐꓴ ꓠꓬ ꓡꓳ ꓠꓬꓹ ꓢꓴ_ ꓡꓰ ꓐꓰ꓾ ꓙꓲ-ꓢꓴ ꓬꓯꓼ ꓡ_ ꓟ ꓬꓲ ꓢꓷꓸ ꓡꓰ ꓓꓴ ꓔꓯ ꓠꓱ ꓐꓯ ꓢꓴ ꓟꓽ ꓢꓷ ꓕꓯ_ ꓡꓰ ꓢꓷ ꓡꓰ ꓙꓲꓽ ꓙꓳ_ ꓡꓳ꓿ ꓖꓳ ꓡꓱ ꓥ_ ꓟꓲ ꓬꓲ ꓪ ꓠꓬ ꓟꓷ ꓠꓷ ꓝ ꓘꓶꓽ ꓗꓪ ꓟ ꓢꓷ ꓡꓰ ꓓꓴ ꓔꓯ ꓢꓳꓺ ꓣꓴ_ ꓟ ꓟꓬꓱꓽ ꓗꓪ ꓖꓳꓽ ꓡꓰ_ ꓡꓳ꓿ ꓪꓴ-ꓢ ꓔꓯ ꓠꓲꓹ ꓠꓵ_ ꓟ ꓠꓵ ꓠꓲꓹ_ ꓐꓰ ꓪꓴ-ꓢ ꓐꓯ ꓘꓶ ꓔꓯ ꓙꓵꓻ_ ꓟ ꓙꓵꓻ ꓠꓲꓹ ꓢꓯꓼ ꓐꓽ ꓡꓰ ꓢꓲ꓾ ꓙꓲ-ꓢꓴ ꓬꓲꓼ ꓡ_ ꓟ ꓓꓳꓽ ꓡꓰ ꓬꓲ ꓪ ꓙꓵꓻ ꓟꓽ ꓐ ꓡ ꓟ ꓠꓲꓹ ꓟ ꓔꓯ ꓪ ꓜꓲ ꓪꓴꓽ ꓡ ꓝꓲ_ ꓡꓳ꓿ ꓮ ꓠꓱ ꓟ ꓞꓳ ꓤ ꓐꓴ ꓠꓬ ꓙꓲ-ꓢꓴ ꓔꓯ ꓙꓵꓻ ꓟꓽ ꓐ ꓡ ꓢꓲ꓾ “ꓪ ꓔꓲ ꓐꓴ_ ꓐꓰ ꓒ-ꓡꓲ-ꓢꓷ ꓐꓴ ꓗꓳ ꓡꓳ ꓗꓪ ꓬꓲ ꓔꓯ ꓙꓵꓻ ꓢꓴ ꓕꓲ ꓣꓳ ꓙꓳ_ ꓡ?” ꓐꓰ꓾ ꓠ ꓠꓬꓲ_ ꓟ_ ꓡꓰ ꓐꓰ꓾ ꓬꓲ ꓪ ꓥ_ ꓟꓲ ꓢꓲ ꓫꓬ ꓕꓳ ꓶ ꓗꓪ ꓟ ꓢꓷ ꓙ ꓟꓳ ꓙ ꓘꓶꓽ ꓔꓯ ꓬꓲ ꓖꓳ ꓡꓱ ꓠ ꓠꓬꓲ_ ꓡꓳ꓿ ꓟꓷ ꓠꓷ ꓝ ꓘꓶ ꓔꓯ ꓠꓬ ꓔꓳꓹ ꓠꓷꓼ ꓓꓴ ꓔꓳꓹ ꓗꓷ ꓠꓬꓲ꓾ ꓙ ꓜꓲꓼ ꓟꓽ ꓐ ꓡ꓾ ꓐꓰ ꓟꓸ ꓖꓶ ꓢꓲ꓾ ꓞꓳ ꓤ ꓐꓴ ꓟꓷ ꓠꓷ ꓝ ꓘꓶ ꓢꓳꓺ ꓣꓴ_ ꓟ ꓔꓯ ꓢꓯꓼ ꓟꓽ ꓖꓶ꓿ ꓚꓲ ꓛꓬ ꓘꓴ ꓜꓲ ꓞꓳ ꓟꓸ ꓒ ꓐꓴ ꓔꓯ ꓪꓽ ꓪꓴꓽ ꓘꓳꓹ ꓢꓴ ꓠꓬ꓾ ꓓꓳꓽ ꓖꓳ ꓟ ꓔꓯ ꓠꓺ ꓠꓹ ꓟꓽ ꓫꓳ꓿ ꓕꓲ ꓐꓱ ꓢꓴ ꓠꓬ ꓔꓱꓹ ꓚꓵꓺ_ ꓟ ꓟꓸ ꓟꓲ ꓖꓳ ꓟ ꓔꓯ ꓙ ꓜꓲꓼ_ ꓥ_ ꓟꓲ꓾ ꓒꓴ ꓒꓴ ꓡꓯꓽ ꓡꓯꓽ ꓘꓳ ꓣꓴ ꓟꓽ ꓑꓶ꓿ ꓮ ꓡꓲꓳ ꓐꓯ ꓠꓬ ꓘꓴ ꓜꓲ ꓞꓳ ꓗꓪ ꓐꓰ ꓖꓼ ꓓꓳ ꓗꓷ ꓡ_ ꓟ ꓔꓯ ꓙꓳꓺ_ ꓡꓳ꓿ ꓬꓳ 9ꓽ22꓿ ꓘꓴ ꓜꓲ ꓞꓳ ꓢꓲꓺ ꓤ ꓮ ꓟꓬꓹ ꓣꓳ ꓠꓬ ꓙꓲ-ꓢꓴ ꓔꓯ ꓢꓶꓸ ꓟꓽ ꓞꓲ꓾ ꓟꓲ ꓠꓯ ꓔꓯ ꓠꓲꓹ ꓥꓳꓺ ꓔꓬ ꓟ ꓔꓯ ꓢꓷ ꓡꓰ ꓠꓹ ꓟ꓾ ꓪꓴ-ꓢ ꓡꓰ ꓓꓳꓽ ꓖꓳ ꓟ ꓔꓯ ꓖꓶ ꓩꓴ ꓡ_ ꓟ ꓥ ꓡꓳ꓿ ꓟꓲ ꓠꓯ ꓒꓬꓱꓽ ꓶꓻ ꓡꓰ_ ꓟ_ ꓐꓰ ꓙꓵꓻ ꓠꓲꓹ ꓐꓬꓺ ꓡꓰ_ ꓟ_ ꓐꓰ꓾ ꓦ ꓗꓪ ꓫꓵꓻ ꓞꓹ_ ꓟ꓾ ꓕꓱ ꓟꓬ ꓫꓵꓽ ꓠꓬ (1844) ꓘꓳꓼ ꓘꓴ ꓜꓲ ꓞꓳ ꓠꓯꓸꓼ ꓗꓪ ꓒꓬꓱꓼ ꓞꓹ ꓔꓬ ꓟ ꓫꓵꓽ ꓪꓴ ꓥ ꓢꓲ꓾ ꓫꓵꓽ ꓪꓴ ꓖꓳ ꓟ ꓠꓬ꓾ ꓟꓴ ꓗꓪ ꓝꓲ ꓓꓴ ꓬꓲꓸ ꓪꓴꓸ ꓕꓲ ꓣꓳ ꓡꓰ ꓚꓺ ꓖꓶ_ ꓟ ꓓꓳꓽ ꓔꓯ ꓘꓳ ꓣꓴ ꓟꓽ ꓐ ꓡ ꓟ ꓬꓲꓸ ꓑꓶꓸ (ꓬꓲꓸ ꓚꓰꓺ) ꓥ ꓡꓳ꓿

ꓟꓴ ꓗꓪ ꓝꓲ ꓓꓴ ꓠꓬꓲꓽ ꓣꓳ ꓕꓲ ꓣꓳ ꓡꓰ ꓚꓺ_ ꓟ ꓓꓳꓽ

	ꓟꓳꓸ ꓖꓶ ꓓꓴ (14) ꓕꓱꓺ ꓗꓪ ꓟꓴ ꓗꓪ ꓝꓲ ꓓꓴ ꓬꓲ ꓪꓴꓸ ꓕꓲ ꓣꓳ ꓡꓰ ꓚꓺ ꓟꓸ ꓖꓶ ꓗꓷ ꓗ ꓠꓯ꓾ ꓟꓴ ꓗꓪ ꓝꓲ ꓓꓴ ꓠꓬꓲꓽ ꓣꓳ ꓕꓲ ꓣꓳ ꓡꓰ꓾ “ꓐꓱꓽ ꓗꓷꓳ꓾ ꓞꓳ ꓫꓵꓽ ꓞꓳ ꓙꓰꓽ ꓔꓯ ꓬꓲ ꓟꓽ ꓢꓲ ꓟꓽ ꓫꓬ ꓟ ꓦꓯꓸ ꓠꓲꓹ ꓙꓵꓽ_ ꓟ ꓙꓲꓻ ꓒꓶꓽ ꓔꓯ ꓓꓳ ꓝꓲ_ ꓟ ꓐ-ꓐꓲ-ꓡꓶ ꓓꓽ ꓟ ꓠꓬ ꓐꓱꓽ ꓗꓷꓳ꓾ ꓐꓯ_ ꓡꓳ꓿” ꓟꓳ 14ꓽ8꓿ ꓐ-ꓐꓲ-ꓡꓶ ꓐꓯ_ ꓟ ꓬꓲꓸ ꓟꓸ ꓟꓲ ꓠꓬ꓾ ꓘꓶꓻ ꓞꓹ_ ꓟ꓾ ꓐꓯ_ ꓟ ꓥ ꓡꓳ꓿ ꓐꓯ ꓘꓶ ꓕꓱ ꓕꓲ ꓘꓶꓽ ꓔꓯ ꓢꓲ ꓫꓬ ꓕꓳ ꓶ ꓗꓪ ꓥꓳꓽ ꓡꓰ ꓟ ꓙꓵꓻ ꓚꓱꓹ ꓐꓱ ꓶ ꓥ_ ꓟꓲ ꓣꓱꓽ ꓔ_ ꓡꓳ꓿ ꓟꓳ ꓖꓶ ꓓꓴ (17) ꓕꓱꓺ ꓗꓪ ꓠꓬ꓾ ꓐꓯ ꓘꓶ ꓕꓱ ꓕꓲ ꓘꓶ ꓔꓯ ꓤ ꓟꓶ ꓤ ꓕꓲ ꓣꓳ ꓔꓯ ꓖꓴꓺ ꓢꓲ ꓣꓱꓽ ꓔ_ ꓡꓳ꓿ ꓝꓮꓲ ꓤ ꓟꓶ ꓤ ꓔꓯ ꓠꓬ ꓢꓲ ꓫꓬ ꓕꓳ ꓶ ꓗꓪ ꓘꓴ ꓜꓲ ꓞꓳ ꓬꓲ ꓢꓷꓸ ꓡꓰ ꓓꓴ ꓕꓲ ꓟ_ ꓡꓰ ꓐꓰ ꓣꓱꓽ ꓔ ꓢꓰꓽ ꓡꓳ꓿ ꓞꓳ ꓫꓱꓹ ꓪꓽ ꓫꓱꓹ ꓙꓲꓻ_ ꓟ ꓤ ꓟꓶ ꓤ ꓠꓬ ꓢꓲ ꓫꓬ_ ꓟ ꓘꓴ ꓜꓲ ꓞꓳ ꓔꓯ ꓔꓯꓺ ꓔ ꓢꓲ꓾ ꓫꓱꓹ ꓐꓬꓺ ꓡꓰ ꓟ ꓤ ꓟꓶ ꓤ ꓠꓬ ꓟꓽ ꓔꓱꓹ ꓟ ꓘꓴ ꓜꓲ ꓞꓳ ꓔꓯ ꓔꓯꓺ ꓔ_ ꓡꓳ꓿
	ꓢꓲ ꓫꓬ ꓕꓳ ꓶ ꓗꓪ ꓙꓲ-ꓢꓴ_ ꓐꓰ ꓙꓲ-ꓢꓴ ꓬꓲ ꓖꓳ ꓓꓱꓽ ꓥ ꓟ ꓘꓴ ꓜꓲ ꓞꓳ ꓐꓴ ꓙ ꓡꓯ ꓘꓳ ꓚꓱꓹ ꓔꓯ꓾ ꓠꓬꓲꓽ ꓟ ꓚꓱꓺ ꓑꓮꓲ ꓡꓰ ꓔꓯꓺ ꓔ_ ꓡꓳ꓿ “ꓥꓪ ꓡꓰ ꓕꓲ ꓞꓲ ꓕꓲ ꓑ ꓥꓪ ꓤ ꓟꓶ ꓬꓰ ꓠꓹ ꓟ ꓠꓴ ꓔꓯ ꓚꓱꓺ ꓗꓷ_ ꓥꓳ꓿ ꓥ ꓡꓳ꓾ ꓥꓪ ꓠꓴ ꓔꓯ ꓙꓲ ꓫꓬ_ ꓟ_ ꓐꓰ꓾ ꓔꓱꓹ ꓜꓳꓽ_ ꓟ_ ꓐꓰ꓾ ꓠꓲꓹ ꓙ ꓟꓬ ꓗꓳ_ ꓟ_ ꓐꓰ꓾ ꓫꓱ ꓤ ꓠꓲꓹ ꓡꓰ ꓠꓴ ꓔꓯ ꓚꓱꓺ ꓗꓷ_ ꓥꓳ꓿” “ꓸꓸꓸ ꓥꓪ ꓠꓬ ꓠꓴ ꓪ ꓔꓯ ꓢꓲ ꓫꓬ_ ꓟ ꓤ ꓟꓶ ꓡꓯꓸ_ ꓡꓰ ꓐꓰ ꓙꓲ-ꓢꓴ ꓔꓯ ꓖꓶ ꓠꓹ ꓟ꓾ ꓤ ꓖꓴ ꓕꓲ ꓣꓳ ꓐꓱ ꓶ ꓠꓴ ꓔꓯ ꓢꓽ ꓔ_ ꓡꓳ꓿” ꓧꓳ 2ꓽ19ꓼ ꓬꓰ 3ꓽ14ꓼ 2 ꓡꓱ 11ꓽ2꓿

ꓦꓻ ꓕꓲ ꓒꓳꓹ ꓗꓪ ꓪꓴꓸ ꓘꓳ_ ꓟ

	ꓠꓲꓹ ꓟ ꓠꓯꓸꓼ ꓗꓪ ꓟꓲ ꓠꓯ ꓗꓪ ꓠꓲꓹ ꓦꓯꓸ ꓓꓴ ꓐꓲꓺ ꓞꓹ ꓢꓲ꓾ ꓙꓲ-ꓢꓴ ꓒꓬꓱꓽ ꓕꓯ ꓗꓪ ꓦ ꓡꓱ ꓟꓽ ꓐꓳ ꓟ ꓠꓬ꓾ ꓠꓬꓲꓽ ꓟ ꓡ ꓞꓳ ꓠꓬꓲꓽ ꓗꓴꓸ ꓚꓸꓼ ꓗꓪ ꓬꓰ ꓔ ꓟ ꓘꓶꓽ ꓫꓵꓽ ꓔꓯ ꓐꓬꓺ ꓡꓰ ꓝꓲ_ ꓟ ꓥ ꓡꓳ꓿ ꓬꓲ-ꓢꓷ-ꓡꓰ ꓐꓴ ꓪꓴ-ꓢ ꓔꓯ_ ꓐꓰ ꓧꓹ ꓙꓰ_ ꓟ ꓔꓯ ꓥ_ ꓟꓲ ꓔꓯꓺ ꓐꓬꓱꓽ ꓕꓱ ꓟ ꓡꓰ ꓔꓯꓺ ꓟꓳꓸ ꓖꓶ ꓔ_ ꓡꓳ꓿ “ꓬꓲ-ꓢꓷ-ꓡꓰ ꓕꓲ ꓦꓲ ꓢꓴꓳ꓾ ꓤ ꓟꓶ ꓕꓲ ꓣꓳ ꓠꓬ ꓠꓲꓹ ꓖꓳꓼ ꓠꓬꓲ ꓐꓰ ꓬꓰ ꓢꓲ꓾ ꓤ ꓐꓴ_ ꓐꓰ ꓧꓹ ꓙꓰ_ ꓟ_ ꓡꓰ ꓐꓰ꓾ ꓠꓴ ꓪ ꓬꓲ ꓖꓳ ꓡꓱ ꓥꓪ ꓔꓯ ꓠꓲꓹ ꓖꓳꓼ ꓠꓬꓲ ꓐꓰ ꓬꓰ ꓗꓷꓳ꓾ ꓐꓰ꓾ ꓬꓰ-ꓧꓳ-ꓧꓪ ꓡꓰ ꓐꓯ_ ꓡꓳ꓿” “ꓦꓬ ꓛꓳ ꓧꓪ_ ꓟ ꓤ ꓟꓶꓳ꓾ ꓬꓲ ꓤ ꓐꓴ ꓪꓴꓸ ꓙꓴ ꓐꓶ ꓒ ꓔꓯ ꓘꓳ ꓣꓴ_ ꓟ ꓕꓲ ꓣꓳ ꓥ ꓐꓷ꓿” ꓬꓰ 3ꓽ20ꓼ ꓚꓰ 16ꓽ8ꓹ 13-15ꓹ 32꓿
	ꓬ-ꓗꓴ ꓡꓰ ꓥ_ ꓟꓲ꓾ “ꓦꓬꓼ ꓛꓳ ꓧꓪꓺ ꓢꓴ ꓐꓴꓳ꓾ ꓟꓲ ꓠꓯ_ ꓐꓰ ꓙ ꓡꓯ ꓘꓳ_ ꓠꓬ꓾ ꓪꓴ-ꓢ_ ꓐꓰ ꓛꓴꓽ ꓙꓳ ꓡꓯꓼ ꓘꓳ_ ꓟ ꓥ ꓡꓳ꓾ ꓐꓰ꓾ ꓠꓴ ꓪ ꓟꓽ ꓢꓷ ꓡ? ꓖꓳ ꓡꓱ ꓠꓬꓲ ꓮꓽ ꓟ ꓥ_ ꓟꓲ꓾ ꓟꓲ ꓠꓯ ꓔꓯ ꓙ ꓡꓯ ꓘꓳ ꓠꓲꓹ ꓫꓵ ꓢꓴ ꓠꓬ꓾ ꓬꓲ ꓚꓲ ꓛꓬ ꓔꓯ ꓟꓲ ꓠꓯ_ ꓐꓰ ꓛꓴꓽ ꓙꓳ ꓡꓯ ꓘꓳ ꓣꓴ ꓒꓬꓱꓼ ꓡ ꓝꓲ_ ꓡꓳ꓾” ꓐꓰ꓾ ꓐꓯ_ ꓡꓳ꓿ ꓬ 4ꓽ4꓿
	“ꓤ ꓟꓶ ꓤ ꓖꓳ ꓟ ꓠꓬ꓾ ꓠꓲꓺ ꓛꓵꓽ ꓟ_ ꓐꓰ꓾ ꓠꓲꓺ ꓝꓶ ꓝꓶ ꓟ ꓖꓪꓽ ꓔ ꓢꓲ꓾ ꓫꓵꓺ_ ꓐꓰ꓾ ꓒꓵꓽ ꓡꓳꓺ_ ꓐꓰ꓾ ꓡꓳ ꓒꓴ ꓡꓴꓸ ꓢꓶꓽ ꓓꓱꓼ ꓔ_ ꓡꓳ꓿ ꓡꓯ ꓒꓯꓹ ꓗꓪ ꓠꓬ꓾ ꓠꓲꓹ ꓒꓳꓹ_ ꓡꓳ ꓫꓵꓽ_ ꓐꓰ꓾ ꓬꓲ ꓟꓽ ꓢꓲ ꓟꓽ ꓫꓬ ꓟ_ ꓐꓰ ꓟꓽ ꓫꓬ ꓟꓽ ꓖꓼ ꓟ ꓗꓶꓺ ꓐꓲꓺ_ ꓟ ꓫꓵꓺ ꓡꓴ ꓗꓶꓸ ꓔꓯꓹ ꓔ_ ꓡꓳ꓿ ꓬꓲ ꓥꓷꓼ ꓛꓲ ꓗꓪ ꓐꓳ ꓔ_ ꓟ ꓚꓵꓺ ꓘꓶ ꓟꓬꓱꓺ ꓠꓬ꓾ ꓐ ꓐꓲ ꓡꓶꓽ ꓓꓽ ꓟ꓾ ꓖꓳꓻ ꓪꓴꓽ ꓟ ꓐꓴ_ ꓐꓰ ꓟꓲ ꓠꓯ ꓗꓪ ꓟ ꓠꓲꓹ ꓒꓳꓹ_ ꓡꓳ ꓫꓵꓽ ꓬꓲ ꓟꓹ ꓟ ꓐꓯ_ ꓡꓳ꓿ ꓝꓮꓲ ꓤ ꓟꓶ ꓤ ꓖꓳ ꓟ ꓠꓬ ꓢꓲ ꓫꓬ ꓢꓴ ꓐꓴ ꓫꓵꓽ_ ꓐꓰ꓾ ꓬꓰ-ꓢꓴ ꓐꓱ ꓶ ꓢꓷ ꓙ ꓟꓳ ꓙ ꓢꓴ ꓫꓵꓽ ꓓꓳꓻ ꓬꓲꓼ ꓡꓰ ꓟ ꓔꓯ ꓥꓪ ꓟꓳ_ ꓡꓳ꓿” ꓐ-ꓐꓲ-ꓡꓶ ꓠꓬ “ꓟꓲ ꓠꓯ ꓗꓪ ꓟ ꓪ ꓔꓲ ꓐꓴ ꓔꓯ ꓙꓵꓽ ꓢꓴ ꓡꓳ ꓒꓱ ꓓꓽ ꓟ ꓥ ꓡꓳ꓾ ꓐꓯ_ ꓡꓳ꓿” ꓟꓳ 17ꓽ4-6ꓹ 18꓿
	ꓙꓲ-ꓢꓴ ꓢꓲꓺ ꓤ ꓗꓴꓷꓼ ꓐꓴ ꓗꓪ ꓟ ꓪ ꓔꓲ ꓐꓴ ꓔꓯ ꓮꓽ ꓟꓬꓹ ꓘꓳꓼ ꓙꓵꓽ ꓗꓳꓸ ꓡ ꓔꓬ ꓟ ꓠꓬ꓾ ꓣꓳ-ꓟ ꓥ ꓡꓳ꓿ ꓠꓲꓺ ꓛꓵꓽ ꓟ ꓒꓬꓱꓽ ꓙꓳ_ ꓟ꓾ ꓫꓵꓺ꓾ ꓒꓵꓽ ꓡꓳꓺ_ ꓐꓰ ꓡꓳ ꓒꓴ ꓡꓴꓸ ꓢꓶꓽ ꓠꓬ ꓘꓶꓽ ꓘꓹ ꓠꓲꓹ ꓟꓴꓺ ꓔꓬ ꓟ ꓣꓳ-ꓟ ꓡꓰ ꓮꓽ ꓘꓶꓸ ꓒꓵꓽ_ ꓟ ꓚꓬꓹ ꓔ ꓡꓳ ꓫꓵꓽ ꓥ ꓡꓳ꓿ ꓢꓲ ꓫꓬ ꓢꓴ ꓐꓴ ꓫꓵꓽ ꓓꓳꓻ ꓬꓲꓼ ꓡꓰ_ ꓡꓳ꓾ ꓐꓯ_ ꓟ ꓠꓬ꓾ ꓙꓲ-ꓢꓴ ꓗ ꓠꓯ ꓛꓳ ꓢꓴ ꓐꓴ ꓔꓯ ꓢꓰꓼ ꓗꓷ_ ꓟ ꓣꓳ-ꓟ ꓘꓴ ꓜꓲ ꓞꓳ ꓬꓲ ꓪꓽ ꓠꓬꓲ_ ꓟ ꓔꓯ ꓔꓯꓺ ꓔ_ ꓡꓳ꓿
	ꓐ-ꓐꓲ-ꓡꓶ ꓔꓯ ꓠꓬ ꓟꓲ ꓠꓯ ꓗꓪ ꓟ ꓪ ꓔꓲ ꓐꓴ ꓔꓯ ꓙ ꓡꓯ ꓘꓳ_ ꓟ ꓝꓴꓲ ꓐꓯ ꓞꓷꓹ ꓔ_ ꓡꓳ꓿ ꓬꓴ-ꓔ ꓘꓴ ꓜꓲ ꓞꓳ ꓠꓬ ꓪꓴ-ꓢ ꓔꓯ ꓧꓹ ꓗꓷ ꓢꓲ꓾ ꓐꓶꓽ ꓞꓳ ꓐꓴ_ ꓐꓰ ꓙ ꓡꓯ ꓘꓳ ꓗꓷ ꓟ ꓑꓶ ꓓꓴ꓾ ꓬꓲ ꓪ ꓠꓬ ꓖꓳ ꓪꓴꓽ ꓟꓺ ꓒꓬꓱꓼ ꓡ_ ꓡꓳ꓿ ꓟꓲ ꓠꓯ ꓪ ꓔꓲ ꓐꓴ ꓡꓰ ꓔꓳꓹ ꓙ_ ꓟ ꓟꓶ ꓠꓹ ꓟ ꓢꓯꓼ ꓕꓵꓼ ꓔꓬ ꓢꓴ ꓣꓳ-ꓟ ꓘꓴ ꓜꓲ ꓞꓳ ꓥ_ ꓟꓲ꓾ ꓖꓳ ꓪꓴꓽ ꓟ ꓒꓬꓱꓼ ꓡ_ ꓥꓳ꓿
	ꓐ-ꓐꓲ-ꓡꓶ ꓠꓬ ꓖꓳ ꓪꓴꓽ ꓟ ꓐꓴ ꓬꓲ ꓪ ꓟꓹ ꓟ ꓥ ꓡꓳ꓿ ꓬꓲ ꓠꓬ ꓔꓱꓹ ꓚꓵꓺ_ ꓟ ꓔꓯ ꓕꓳꓼ ꓑꓬꓺ ꓗꓷ ꓢꓲ꓾ ꓟꓲ ꓠꓯ ꓔꓯ ꓠꓷꓼ ꓡꓰ_ ꓡꓳ꓿ ꓖꓳ ꓪꓴꓽ ꓟ ꓬꓲ ꓙꓵꓻ ꓚꓱꓹ ꓔꓯ ꓘꓳ ꓣꓴ ꓢꓲ꓾ ꓬꓲ_ ꓡꓰ ꓐꓰ ꓣꓱꓽ ꓬꓰ ꓢꓴ ꓘꓴ ꓜꓲ ꓞꓳ ꓠꓬ꓾ ꓬꓲ ꓤ ꓠꓱ ꓒꓬꓱꓼ ꓡ_ ꓡꓳ꓿ ꓐꓱꓽ ꓗꓷ ꓟ ꓐ-ꓐꓲ-ꓡꓶ ꓠꓬ꓾ ꓗꓳꓸ ꓗꓷ ꓟ ꓦꓬ ꓠꓬꓲ ꓗꓪ ꓢꓲ ꓫꓬ ꓙꓲꓻ ꓫꓬ_ ꓥ_ ꓟꓲ꓾ ꓗ ꓠꓯꓸ ꓟ ꓦꓬ ꓠꓬꓲ ꓗꓪ ꓐꓬꓺ ꓡꓰ ꓛꓵꓽ ꓡꓰ ꓗꓷ ꓟ ꓦ ꓡꓱ ꓚꓱꓹ ꓜꓴꓻ ꓔꓯ ꓔꓯꓺ ꓔ ꓟ ꓥ ꓡꓳ꓿ ꓓꓳꓽ ꓕꓱ ꓟ ꓠꓬ ꓐꓯ ꓟꓴ ꓘꓶꓽ_ ꓟ ꓓꓳꓽ ꓗꓸ ꓠꓯ ꓢꓲ ꓗꓪ ꓛꓳꓻ ꓩꓴ ꓡ_ ꓟ ꓥ ꓠꓬꓲ꓾ ꓡꓳꓹ ꓬꓰ_ ꓟ ꓦꓬ ꓠꓬꓲ ꓐꓱ ꓶ ꓙꓳꓺ ꓗꓽ ꓓꓴ ꓐꓯ ꓘꓶ ꓥ ꓡꓳ꓿ ꓖꓳ ꓡꓱ ꓠꓬꓲ ꓐ-ꓐꓲ-ꓡꓶ ꓐꓯ_ ꓟ ꓠꓬ ꓣꓳ-ꓟ ꓢꓳ ꓘꓴ ꓜꓲ ꓞꓳ ꓔꓯ_ ꓡꓰꓽ ꓖꓴꓺ ꓔ ꓡꓳ ꓟꓽ ꓥ꓿ ꓮ ꓡꓲꓳ ꓐꓯ ꓠꓬ ꓣꓳ-ꓟ ꓢꓳ ꓞꓰꓻ ꓬꓯꓼ ꓙꓰ ꓗꓷ ꓟ ꓠꓽ ꓦꓬꓻ ꓘꓳꓼ ꓮꓽ ꓟꓬꓹ ꓟꓶ ꓫꓵ ꓡꓰꓳ꓿
	ꓖꓳ ꓟ_ ꓡꓰ ꓟꓽ ꓞꓲ ꓞꓳ ꓤ ꓐꓴ ꓔꓯ ꓐ-ꓐꓲ-ꓡꓶ ꓗꓪ ꓐꓰ ꓓꓳꓺ ꓡ ꓠꓹ ꓟ ꓘꓴꓻ ꓔꓬ_ ꓡꓳ꓿ ꓟꓸ ꓟꓲ ꓝꓲ ꓔꓯ ꓛꓳꓻ ꓢꓲ ꓐꓯ_ ꓕꓯ꓾ ꓪꓴ-ꓢ ꓡ ꓞꓳ ꓮꓽ ꓟꓬꓹ ꓠꓬ ꓐ-ꓐꓲ-ꓡꓶ ꓗꓪ ꓔꓬ ꓢꓰꓽ ꓡꓳ꓿ ꓙꓲ-ꓢꓴ ꓗ ꓠꓯ ꓛꓳ ꓢꓴ ꓮꓽ ꓟꓬꓹ ꓔꓯ ꓦ ꓡꓱ ꓚꓱꓹ ꓜꓴꓻ ꓮ ꓡꓲ ꓕꓲ ꓟ ꓗꓪ ꓮ ꓟꓶ ꓡꓳꓸ ꓟꓳ ꓪ ꓓ_ ꓡ? ꓑ-ꓣꓳ-ꓔꓰ-ꓢꓶꓽ-ꓔꓯ ꓘꓴ ꓜꓲ ꓞꓳ ꓗꓪ ꓡꓳꓸ ꓟꓳ ꓪ ꓓ_ ꓡꓳ ꓟꓽ ꓥ ꓡ? ꓘꓴ ꓜꓲ ꓞꓳ ꓕꓱ ꓟ ꓬꓲ ꓪꓴꓸ ꓓꓳꓺ ꓡ_ ꓕꓯ꓾ ꓬꓲ ꓪ ꓠꓬ ꓔꓱꓹ ꓛꓵ_ ꓟ ꓠꓯꓸꓼ ꓗꓪ ꓕꓶꓻ ꓕꓶꓻ_ ꓐꓰ ꓦꓰꓼ ꓔꓬ ꓠꓬꓲ꓾ ꓪꓴ-ꓢ ꓶ ꓤ ꓫꓱꓹ ꓤ ꓘꓳ ꓣꓴ ꓟꓶ_ ꓡꓳ꓿ ꓖꓳ ꓡꓱ ꓐꓰ ꓬꓲ ꓪ ꓠꓬ ꓮꓽ ꓠꓱ ꓟ ꓬꓲ-ꓢꓷ-ꓡꓰ ꓐꓴ_ ꓡꓰ ꓐꓰ ꓟꓽ ꓦ ꓡꓱ ꓢꓴ_ ꓐꓰ ꓗꓪ ꓛꓳ ꓑꓺ ꓢꓲ꓾ ꓟꓽ ꓦ ꓡꓱ ꓢꓴ ꓚꓱꓹ ꓔꓯ ꓛꓳꓻ ꓙꓰ ꓟ ꓑꓶ ꓓꓴ꓾ ꓬꓲ ꓪ ꓠꓬ ꓞꓰꓻ ꓬꓯꓼ ꓙꓰ_ ꓡꓳ꓿

ꓟꓲ ꓠꓯ ꓔꓯ ꓠꓷꓼ ꓡꓰ_ ꓟ

	ꓑ-ꓣꓳ-ꓔꓰ-ꓢꓶꓽ-ꓔꓯ ꓘꓴ ꓜꓲ ꓞꓳ ꓮ ꓟꓬꓹ ꓠꓬ ꓣꓳ-ꓟ ꓘꓴ ꓜꓲ ꓞꓳ ꓚꓱꓹ ꓔꓯ ꓛꓳꓻ ꓙꓰ_ ꓡꓳ꓿ ꓗꓴꓷꓼ ꓙꓵꓽ ꓢꓴ ꓐꓴ ꓗꓪ ꓐꓰ ꓕꓵꓼ ꓪ ꓟꓶ ꓔ ꓟ ꓘꓴ ꓜꓲ ꓞꓳ ꓐꓴ ꓠꓬ ꓗꓴꓷꓼ ꓙꓵꓽ ꓢꓴ ꓔꓯ ꓙ ꓡꓯ ꓘꓳ ꓢꓲ꓾ ꓘꓴ ꓜꓲ ꓞꓳ ꓜꓴꓻ ꓐꓴ ꓠꓬ ꓟꓲ ꓠꓯ ꓡꓰ ꓔꓳꓹ ꓙ_ ꓟ ꓔꓯ ꓧꓪꓺ ꓢꓲ ꓠꓬꓲ꓾ ꓟꓲ ꓠꓯ ꓪ ꓔꓲ ꓐꓴ ꓔꓯ ꓙ ꓡꓯ ꓘꓳ_ ꓡꓳ꓿ ꓐ-ꓐꓲ-ꓡꓶ꓾ (ꓘꓶꓻ ꓞꓹ ꓔꓬ_ ꓟ) ꓐꓯ_ ꓟ ꓠꓬ꓾ ꓙꓵꓻ ꓚꓱꓹ ꓠꓬ ꓢꓲ ꓫꓬ ꓕꓳ ꓶ ꓗꓪ ꓬꓲ ꓚꓰꓺ ꓬꓰ ꓔ_ ꓡꓳ꓾ ꓐꓰ ꓐꓯ ꓔꓬ ꓥ_ ꓟꓲ꓾ ꓞꓳ ꓤ ꓠꓲꓹ ꓡꓶꓽ ꓗꓪ ꓐꓰ ꓗꓺ ꓫꓵꓺ ꓮꓽ ꓟꓬꓹ ꓔꓯ ꓔꓶꓺ ꓢꓲ꓾ ꓟꓽ ꓧꓳꓹ ꓡꓯ ꓘꓳ ꓟ ꓜꓴꓻ ꓤ ꓮ ꓟꓬꓹ ꓕꓱꓹ ꓞꓹ ꓔꓬ ꓟ ꓦ ꓡꓱ ꓚꓱꓹ ꓜꓴ ꓕꓱ ꓟ ꓔꓯ ꓖꓴꓺ ꓬꓯꓼ_ ꓡꓳ꓿
	“ꓣꓳ-ꓟ ꓘꓴ ꓜꓲ ꓞꓳ ꓠꓬ ꓢꓲ ꓫꓬ ꓢꓴ ꓐꓴ ꓐꓬꓱꓽ ꓔꓯ ꓪꓴꓸ ꓓꓵ ꓕꓱꓼ_ ꓟ ꓗꓪ ꓐꓰ ꓝꓴꓲ ꓙꓳ_ ꓡꓳ꓾ ꓐꓰ ꓐꓯ_ ꓕꓯ ꓠꓽ꓾ ꓬꓲ ꓮꓸ ꓟꓲꓽ ꓥ_ ꓟ ꓰ-ꓖꓶ-ꓡꓯ ꓘꓴ ꓜꓲ ꓞꓳ ꓥ_ ꓟꓲ ꓝꓴꓲ ꓖꓳ ꓕꓲ ꓫꓵꓽ ꓔꓯ ꓬꓰ ꓔꓬ_ ꓡꓳ꓿ ꓙꓲ-ꓢꓴ ꓐꓱ ꓶ ꓫꓬꓹ ꓔ ꓟ ꓪꓽ ꓘꓴ ꓦꓲ ꓕꓲ ꓟ ꓙꓳ_ ꓠꓬ꓾ ꓟ-ꓡꓲ ꓐꓱ ꓶ ꓔꓲꓺ ꓖꓶ ꓔ ꓟ ꓪ ꓘꓴ ꓦꓲ ꓞꓲꓻ ꓟ ꓙꓳ_ ꓡꓳ꓾” ꓐꓰ꓾ ꓣꓳ-ꓟ ꓘꓴ ꓜꓲ ꓞꓳ ꓡꓰ ꓐꓯ_ ꓡꓳ꓿
	ꓒ-ꓬꓲ-ꓢꓶꓽ-ꓐ-ꓔꓲ-ꓬ ꓘꓴ ꓜꓲ ꓞꓳ (PRESBYTERIAN CHURCH) ꓣꓳ-ꓟ ꓘꓴ ꓜꓲ ꓞꓳ ꓗꓪ ꓐꓰ ꓗꓪꓺ ꓓꓳꓺ ꓡ_ ꓟ_ ꓐꓰ ꓗꓴꓸ ꓙꓲ ꓙꓳ ꓢꓲ꓾ ꓟꓸ ꓒ ꓓꓽ ꓟ ꓖꓴ-ꓔꓲ-ꓬ ꓡꓰ ꓕꓱ ꓡꓱ ꓐꓳꓺ ꓔ_ ꓡꓳ꓿ “ꓥꓪ ꓠꓴꓽ ꓘꓴ ꓜꓲ ꓞꓳ ꓠꓬ ꓗꓳꓸ ꓗꓷ ꓟ ꓢ ꓦꓬꓻ ꓘꓳꓼ ꓗꓪ꓾ ꓣꓳ-ꓟ ꓗ ꓘꓶꓽ ꓗꓪ ꓐꓰ ꓫꓱꓽ ꓓꓳ ꓡ_ ꓡꓳ꓿ ꓖꓳ ꓕꓯ ꓥꓪ ꓠꓴ ꓘꓴ ꓜꓲ ꓞꓳ ꓒꓯꓼ ꓗꓪ ꓠꓬ꓾ ꓒꓴꓺ ꓔ ꓟ (ꓥꓸ ꓔ ꓟ) ꓢꓲ ꓫꓬ ꓕꓳ ꓶ ꓐꓬꓱꓽ_ ꓐꓰ ꓢꓲ ꓫꓬ ꓕꓳ ꓶ ꓔꓯ ꓧꓪꓺ ꓟꓰꓹ ꓠꓬꓲ꓾ ꓐꓯ_ ꓟ ꓕꓳ ꓶ ꓝꓳꓹ ꓔꓯ ꓥ_ ꓟꓲ ꓐꓳꓺ ꓔ_ ꓡꓳ꓾” ꓐꓰ ꓐꓳ ꓔ_ ꓡꓳ꓿ ꓖꓳ ꓡꓱ ꓢꓲ ꓖꓴ-ꓔꓲ-ꓬ ꓡꓰ꓾ ꓬꓲ ꓪ ꓠꓬ ꓐ-ꓐꓲ-ꓡꓶ ꓗꓪ ꓐꓰ ꓚꓵꓺ ꓚꓵꓺ ꓓꓳ ꓡ ꓗꓷꓳ ꓪ? ꓐꓰ꓾ ꓠ ꓠꓬꓲ ꓔ_ ꓡꓳ꓿ ꓚꓰ 16ꓽ4ꓹ 15꓿

ꓶꓼ ꓥꓳꓽ ꓫꓱꓹ ꓥꓳ ꓔꓯ ꓬꓲ ꓪꓴꓸ ꓕꓲ ꓧꓪꓹ ꓒꓳꓹ_ ꓟ

	ꓘꓴ ꓜꓲ ꓞꓳ ꓖꓳ ꓟ ꓡꓰ ꓶꓼ ꓥꓳ ꓫꓱꓹ ꓥꓳ ꓔꓯ ꓬꓲ ꓪꓴꓸ ꓕꓲ ꓧꓪꓹ ꓮ ꓡꓲ ꓐꓰ ꓒꓳꓹ_ ꓡ? (ꓥ ꓠꓬ ꓪꓴꓽ ꓜꓽ_ ꓡ?) ꓙꓲ-ꓢꓴ ꓢꓲꓺ ꓤ ꓙꓵꓻ ꓚꓱꓹ ꓔꓯ ꓐꓶꓽ ꓞꓳ ꓐꓴ ꓥ_ ꓟꓲ ꓘꓳ ꓣꓴ ꓐ ꓡ ꓠꓹ ꓟ ꓐꓱ ꓶ꓾ ꓶꓼ ꓥꓳ ꓫꓱꓹ ꓥꓳ ꓔꓯ ꓠꓲꓽ ꓐꓬꓱꓽ ꓢꓲꓺ ꓐꓬꓱꓽ ꓪꓴ ꓓꓵ ꓕꓱꓼ ꓚꓱꓹ_ ꓐꓰ ꓜꓯꓺ ꓜꓳꓽ ꓡꓰ ꓝꓲ ꓠꓹ ꓟ ꓢꓯꓼ ꓕꓵꓼ ꓢꓲ꓾ ꓶꓼ ꓥꓳ ꓫꓱꓹ ꓥꓳ ꓔꓯ ꓪꓴꓽ ꓜꓽ ꓗꓷ_ ꓡꓳ꓿ “ꓦꓬꓻ ꓘꓳꓼ (2) ꓡꓳꓹ ꓬꓰ_ ꓟ ꓝꓲ ꓗꓪ ꓘꓴ ꓜꓲ ꓞꓳ ꓐꓴ ꓠꓬ ꓚꓱꓹ ꓫꓵꓼ ꓕꓲꓽ ꓫꓵꓽ ꓔꓯ ꓣꓱꓽ ꓬꓰ_ ꓡꓳ꓿ ꓬꓲ ꓪꓴꓸ ꓟ ꓪꓴ-ꓢ ꓚꓳ ꓑ ꓐꓴ ꓙꓲ-ꓢꓴ ꓠꓯꓸꓼ ꓗꓪ ꓬꓲꓼ ꓟꓶ ꓡꓰ ꓖꓴ ꓗ ꓠꓯ꓾ ꓬꓲꓸ ꓫꓵꓼ ꓕꓲ ꓝꓸ ꓢꓴ ꓠꓬ꓾ ꓬꓲꓸ ꓫꓵꓼ ꓦ ꓡꓱ ꓡ ꓢꓴ ꓐꓴ_ ꓐꓰ ꓔꓺ ꓡꓯ ꓘꓳ ꓢꓲ ꓠꓬꓲ꓾ ꓧꓶꓸ ꓕꓯ ꓟ ꓔꓯ ꓟꓽ ꓫꓱꓸ ꓟ ꓚꓱꓹ ꓗꓪ ꓐꓰ ꓪꓴ-ꓢ ꓟꓬꓱꓽ ꓬꓰ_ ꓡꓳ꓿” “ꓟꓽ ꓦ ꓡꓱ ꓢꓴ ꓐꓴ ꓠꓬ ꓟꓵꓽ ꓟꓷ ꓟꓲ ꓟꓷ_ ꓕꓯ ꓬꓲꓻ ꓙꓬ ꓬꓲꓻ ꓓꓵꓽ ꓡ_ ꓟ_ ꓡꓰ ꓐꓰ ꓘꓴ ꓜꓲ ꓞꓳ ꓗꓪ ꓓꓵꓽ ꓡ ꓢꓲ꓾ ꓬꓲ ꓪ_ ꓐꓰ ꓕꓲ ꓛꓳꓻ_ ꓡꓲꓽ ꓤ ꓒꓰꓼ ꓤ꓾ ꓗꓺ ꓫꓵꓺ_ ꓐꓰ ꓢꓲꓺ ꓐꓬꓱꓽ ꓐꓴ ꓔꓯ ꓘꓴ ꓜꓲ ꓞꓳ ꓠꓯꓸꓼ ꓗꓪ ꓔꓯꓹ ꓓꓵꓽ ꓡ_ ꓡꓳ꓿” ꓖꓳ ꓡꓱ ꓢꓲ ꓙꓲ-ꓢꓴ ꓢꓲꓺ ꓤ ꓐꓴ ꓣꓱꓽ ꓬꓰ_ ꓟ ꓪꓴ-ꓢ ꓟꓬꓱꓽ ꓠꓬ ꓟꓲ ꓠꓯ ꓪ ꓔꓲ ꓐꓴ ꓡꓰ ꓔꓳꓹ ꓙ_ ꓟ ꓘꓳ ꓣꓴ ꓟꓶ_ ꓡꓳ꓿ ꓙꓲ-ꓢꓴ ꓢꓲꓺ ꓤ ꓦ ꓡꓱ ꓚꓱꓹ ꓔꓯ ꓞꓳ ꓤ ꓮꓽ ꓟꓬꓹ ꓘꓳ ꓣꓴ_ ꓡꓳ꓿ ꓖꓳ ꓡꓱ ꓥ_ ꓟꓲ ꓬꓲ ꓫꓵꓼ ꓦ ꓡꓱ ꓡ ꓢꓴ ꓐꓴ ꓠꓬ ꓠꓲꓽ ꓐꓬꓱꓽ ꓢꓲꓺ ꓐꓬꓱꓽ ꓔꓯ ꓘꓳ ꓫꓱ ꓫꓱ_ ꓐꓰ ꓪꓴꓸ ꓓꓵ ꓕꓱꓼ ꓔꓬ ꓖꓴ_ ꓢꓰꓽ ꓡꓳ꓿
	ꓚꓲ ꓛꓬ ꓠꓬ ꓑ-ꓣꓳ-ꓔꓰ-ꓢꓶꓽ-ꓔꓯ ꓥ ꓡꓳ꓾ ꓐꓰ ꓐꓯ ꓔꓬ ꓟ ꓘꓴ ꓜꓲ ꓞꓳ ꓥ ꓕ ꓑꓳ ꓗꓪ ꓬꓲ ꓖꓳ ꓡꓱ ꓫꓵꓽ ꓞꓳ ꓤ ꓙꓳ ꓔꓬ ꓡꓳ ꓟꓽ ꓥ ꓡ? ꓦ ꓡꓱ ꓚꓱꓹ ꓫꓬꓹ ꓔꓱ_ ꓟ ꓔꓯ ꓠꓲꓹ ꓔꓱꓹ ꓠꓲꓹ ꓓꓰꓺ ꓓꓰ_ ꓐꓰ ꓘꓳ ꓣꓴ ꓢꓴ ꓐꓴ ꓫꓵꓻ ꓘꓷꓽ ꓡꓰ ꓖꓴ ꓗ ꓠꓯ꓾ ꓬꓲ ꓫꓵꓼ ꓕꓲ ꓤꓶꓻ ꓗꓪ ꓟ ꓞꓳ ꓤ ꓐꓴ ꓠꓬ꓾ ꓧꓶ ꓕꓯ ꓟ ꓔꓯ ꓟꓽ ꓫꓱꓸ ꓟ ꓚꓱꓹ ꓗꓪ ꓐꓰ ꓪꓴ-ꓢ ꓟꓬꓱꓽ ꓬꓰ_ ꓡꓳ꓿ ꓬꓲ ꓪ ꓠꓬ ꓬꓲ ꓪ ꓮ ꓒꓵꓽ ꓮ ꓑ ꓐꓴ ꓡꓰ ꓧꓪꓺ ꓟꓶ ꓗꓷ ꓟ ꓔꓱꓹ ꓚꓵꓺ_ ꓟ ꓔꓯ ꓡꓳꓺ ꓩꓴ ꓗꓷ_ ꓡꓳ꓿ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓢꓴ ꓬꓲ ꓪ ꓞꓲꓼ ꓤ ꓡꓯꓹ ꓤ ꓐꓴ ꓠꓬ꓾ ꓟꓲ ꓠꓯ ꓚꓱꓹ ꓔꓯ ꓟꓽ ꓛꓳꓻ ꓟ_ ꓐꓰ ꓚꓲ ꓛꓬ ꓠꓲꓹ ꓡꓶꓽ ꓔꓯ ꓟꓽ ꓣꓷꓠ ꓟ ꓬꓲ ꓔꓯꓺ ꓐꓬꓱꓽ ꓔꓯ ꓡꓳꓺ ꓩꓴ ꓗꓷ_ ꓡꓳ꓿
	ꓟꓬꓱꓺ ꓓꓳꓽ ꓮ ꓘꓶ ꓟꓶ ꓔꓬ ꓟ ꓘꓴ ꓜꓲ ꓞꓳ ꓐꓴ ꓠꓬ ꓢꓲ ꓫꓬ ꓕꓳ ꓶ ꓗꓪ ꓟ ꓬꓲꓸ ꓕꓲꓸ ꓔꓯ ꓧꓹ ꓗꓷꓳ꓿ ꓒꓴ ꓤ ꓫꓵ ꓤ_ ꓐꓰ ꓗꓴꓸ ꓙꓲ ꓙꓳ ꓢꓲ ꓙꓬꓳ-ꓪꓰ-ꓢꓶ-ꓡꓲ ꓡꓰ “ꓮꓽ ꓘꓶꓸ ꓙꓲꓻ ꓢꓲ ꓬꓲ ꓒꓵꓽ ꓮ ꓘꓶ ꓠꓯꓸ_ ꓟ ꓶꓼ ꓖꓪ ꓐꓱ ꓶ ꓒꓴꓻ ꓕꓽ ꓣꓱꓽ꓿ ꓟꓽ ꓙꓳ ꓥ_ ꓟꓲ ꓮꓸ ꓫꓵꓽ ꓟꓽ ꓛꓺ ꓟ ꓓꓱꓼ ꓓꓴ ꓒꓵꓽ ꓡꓳ ꓐꓱ ꓶ ꓒꓴꓻ ꓕꓽ ꓒꓬꓹ꓿ ꓦꓲ ꓗꓪ ꓡꓳꓸ ꓐꓲ ꓓꓴ ꓬꓰ ꓠꓹ ꓟ ꓖꓴꓽ ꓙꓴꓽ ꓪꓴꓻ  ꓢꓲ ꓒꓴ ꓕꓽ ꓒꓬꓹ꓿ ꓡꓳꓸ ꓐꓲꓻ_ ꓟ ꓐꓬꓱꓽ ꓐꓱ ꓶ ꓥ_ ꓟꓲ ꓒꓴ ꓕꓽ ꓒꓬꓹ꓿ ꓮ ꓧꓪꓹ ꓠꓴ ꓠꓬ ꓐꓲꓻ_ ꓟ ꓶꓼ ꓖꓪ ꓖꓪꓽ ꓢꓲ꓾ ꓕꓲ ꓠꓬꓲ ꓡꓰ ꓕꓲ ꓠꓬꓲ ꓢꓴ ꓔꓯ ꓖꓶꓽ ꓜ ꓖꓶꓽ ꓓꓳ ꓐꓭ ꓕꓯ ꓠꓽ꓾ ꓠꓴ ꓠꓲꓹ ꓟ ꓙꓲꓻ_ ꓟ ꓐꓰ꓾ ꓠꓶꓽ ꓧꓪꓺ ꓔꓯ ꓘꓳ ꓣꓴ ꓗꓴ_ ꓟ_ ꓐꓰ꓾ ꓠꓴ ꓡꓳꓸ ꓐꓲꓻ_ ꓟ ꓔꓯ ꓞꓳ ꓤ ꓐꓴ ꓡꓰ ꓟꓬꓱꓺ ꓓꓳꓽ ꓖꓶ ꓡ_ ꓥꓳ꓿ ꓖꓳ ꓡꓱ ꓥ_ ꓟꓲ ꓠꓴ ꓠꓬ ꓪꓴ-ꓢ ꓡꓰ ꓫꓱꓸ ꓖꓶ ꓓꓳꓹ ꓟꓴꓹ_ ꓟ ꓔꓯ ꓪ ꓜꓲ ꓠꓲꓹ ꓘꓪꓽ ꓫꓵꓻ ꓙꓲꓽ ꓙꓳ_ ꓡꓳ꓾” ꓐꓰ ꓟꓸ ꓖꓶ ꓗꓳꓸ ꓡ_ ꓡꓳ꓿
	ꓗꓴꓷꓼ ꓙꓵꓽ ꓢꓴ ꓐꓴ꓾ ꓗꓴꓷꓼ ꓫꓵꓽ ꓪꓴ ꓢꓷ ꓢꓴ ꓐꓴ꓾ ꓙꓵꓽ ꓗ ꓒ ꓐꓴ꓾ ꓠꓻ ꓫꓬꓹ ꓒ ꓐꓴ_ ꓐꓰ ꓶꓻ ꓡꓯꓼ ꓟꓴ ꓢꓴ ꓐꓴ ꓠꓬ꓾ ꓟꓲ ꓠꓯ ꓗꓪ ꓟ ꓙꓲꓻ ꓖꓴ ꓟꓶ ꓠꓹ ꓟ ꓐꓱ ꓶ ꓘꓴ ꓜꓲ ꓞꓳ ꓗꓪ ꓓꓵꓽ ꓡ_ ꓡꓳ꓿ ꓕꓱ ꓕꓲ ꓜꓴ ꓠꓬ ꓘꓴ ꓜꓲ ꓞꓳ ꓗꓪ ꓓꓵꓽ ꓙꓰ ꓪ ꓠꓹ ꓟ ꓐꓱ ꓶ ꓖꓳ ꓓꓱꓽ ꓔꓲꓹ_ ꓡꓳ꓿ ꓘꓴ ꓜꓲ ꓞꓳ ꓐꓴ ꓥ_ ꓟꓲ ꓕꓱ ꓕꓲ ꓜꓴ ꓡꓰ ꓔꓳꓹ ꓙ ꓬꓰ ꓙ_ ꓟ ꓘꓳ ꓣꓴ ꓟꓶ_ ꓡꓳ꓿ ꓖꓳ ꓡꓱ ꓢꓲ ꓮꓸ ꓓꓲꓽ ꓪꓴꓽ_ ꓟ ꓪ ꓘꓴ ꓦꓲꓻ ꓔꓯ ꓫꓬꓹ ꓔꓴꓺ ꓡ_ ꓡꓳ꓿ ꓑ ꓫꓬ ꓐꓴ ꓔꓯ ꓠꓺ ꓠꓹ ꓢꓻ ꓝꓲ ꓠꓹ ꓟ꓾ ꓟꓸ ꓟꓲ ꓚꓺ ꓗꓴꓸ ꓢꓴ ꓔꓯ ꓦ ꓐ ꓪꓽ ꓒꓵꓽ ꓖꓶ ꓢꓲ꓾ ꓟꓬꓱꓽ ꓡꓯꓼ ꓙꓱ_ ꓡꓳ꓿ ꓟꓸ ꓟꓲ ꓚꓺ ꓒ ꓐꓴ ꓠꓬ ꓞꓳ ꓤ ꓟꓬꓽ ꓐꓱ ꓠꓸ ꓑꓳ ꓗꓪ ꓠꓺ ꓠꓹ ꓢꓻ_ ꓟ ꓟꓸ ꓟꓲ ꓔꓯ ꓚꓺ ꓠ ꓗ_ ꓡꓳ꓿ ꓕꓱ ꓡꓱ ꓬꓰ ꓢꓲ꓾ ꓠꓲꓹ ꓒꓵꓽ ꓠꓲꓹ ꓡꓱꓻ_ ꓟ ꓬꓲꓸ ꓗꓴꓹ ꓙꓲ ꓗꓪ ꓥꓶꓺ_ ꓟ ꓟꓬꓱꓽ ꓔꓯ ꓚꓵꓺ ꓔ_ ꓡꓳ꓿
	“ꓦ ꓡꓱ ꓢꓴ_ ꓐꓰ ꓟꓽ ꓦ ꓡꓱ ꓢꓴ ꓠꓬꓲꓽ ꓗꓴꓸ ꓚꓸꓼ ꓗꓪ ꓟ ꓗꓳꓹ ꓛꓺ ꓠꓬ꓾ ꓮꓽ ꓡ ꓟꓽ ꓙꓳ ꓐꓯ ꓠ ꓛꓲ ꓗꓷ ꓡꓰ_ ꓡꓳ꓿ ꓠꓬꓲꓽ ꓛꓱꓽ ꓡꓱꓸꓼ ꓗꓪ ꓟ ꓠꓲꓹ ꓡꓱꓻ ꓢꓴ ꓐꓴ ꓠꓬ꓾ ꓬꓲ ꓪ ꓠꓬꓲꓽ ꓗꓴꓸ ꓚꓸꓼ ꓗꓪ ꓟꓽ ꓪꓽ ꓟ ꓮ ꓙꓵꓽ ꓔꓯ ꓒꓬꓹ ꓩꓴ ꓗꓷ ꓠꓹ ꓟ ꓢꓯꓼ ꓕꓵꓼ ꓔꓬ_ ꓡꓳ꓾” ꓐꓰ꓾ ꓠꓬꓴ-ꓬꓳ-ꓘꓶꓽ ꓗꓪ ꓟ ꓲ-ꓓꓲ-ꓑꓯ-ꓓꓯ ꓓꓳꓽ ꓕꓳ ꓶ ꓐꓳ ꓢꓴ ꓡꓰ ꓐꓯ_ ꓡꓳ꓿ 
	ꓟꓲ ꓠꓯ ꓗꓪ ꓟ ꓙꓳ ꓢꓻ ꓓꓴ ꓔꓯ ꓧꓪꓺ_ ꓟ ꓚꓱꓹ ꓑꓶ ꓓꓴ ꓙꓲ-ꓢꓴ ꓐꓱ ꓶ ꓫ ꓜꓲꓽ_ ꓟ ꓠꓲꓹ ꓟ ꓠꓬ ꓒꓲꓼ ꓬꓰ_ ꓐꓰ ꓗꓹ_ ꓡꓳ꓿ “ꓮꓽ ꓟ ꓔꓯ ꓥ_ ꓟꓲ ꓔꓲꓺ ꓒꓴꓻ ꓔꓲꓺ ꓠꓹ ꓟ ꓓꓰꓽ ꓟꓽ ꓛꓵ꓿ ꓔꓷꓼ ꓬꓰ ꓟꓽ ꓛꓵ꓿ ꓙꓵꓺ ꓪꓴꓽ ꓑꓮꓲ꓾ ꓔꓯꓺ ꓐꓬꓱꓽ ꓟꓸ ꓖꓶ_ ꓟ꓾ ꓮꓽ ꓠꓱ ꓟ ꓟꓶ ꓘꓶ ꓜ ꓜꓽ ꓑꓮꓲ꓾ ꓥ ꓠꓬ ꓞꓳ ꓤ ꓠꓲꓹ ꓟ ꓔꓯ ꓗꓹ ꓛꓲꓽ ꓡꓰ ꓝꓲ_ ꓟ ꓕꓲ ꓫꓵꓽ ꓫꓵꓽ ꓬꓰ_ ꓟ ꓗꓪ ꓐꓰ ꓔꓲꓺ ꓒꓴꓻ ꓪ ꓓ_ ꓡꓳ꓾” ꓐꓰ ꓥ_ ꓟꓲ ꓐꓳ ꓔ_ ꓡꓳ꓿
	ꓰ-ꓖꓶ-ꓡꓯ ꓗꓴꓷꓼ ꓗꓪ꓾ ꓦ ꓕꓲ ꓒꓳꓹ ꓗꓪ ꓞꓰꓻ ꓬꓯꓼ ꓙꓰ_ ꓟ ꓔꓯ꓾ ꓣꓳ-ꓐꓼ ꓯ-ꓗꓷ ꓡꓰ ꓐꓬꓱꓽ ꓐꓳ ꓢꓲ ꓔꓯꓺ ꓟꓸ ꓖꓶ ꓔ_ ꓡꓳ꓿ “ꓙꓵꓻ ꓚꓱꓹ ꓐꓬꓺ ꓡꓰ ꓢꓴ꓾ ꓐꓯ_ ꓟ ꓐꓯ ꓘꓶ ꓠꓬ ꓪ ꓘꓴ ꓦꓲꓻ ꓥ ꓕ ꓑꓳꓸ ꓟ ꓟꓲ ꓕꓯ ꓢꓲ ꓗꓪ ꓐꓳꓺ ꓔ_ ꓡꓳ꓿ ꓮ ꓧꓪꓹ ꓕꓱ ꓟ ꓔꓯ ꓬꓲ ꓪ ꓢꓷ ꓡꓰ ꓐꓭ ꓠꓬ꓾ ꓬꓲ ꓪ ꓐꓱ ꓶ ꓥꓳꓺ ꓡꓳꓸ ꓓꓴ ꓙꓳ_ ꓢꓰꓽ ꓡꓳ꓿ ꓖꓳ ꓡꓱ ꓥ_ ꓟꓲ ꓬꓲ ꓪ ꓠꓬ꓾ ꓥꓪ ꓠꓴꓽ ꓠꓬ ꓞꓳ ꓐꓳꓺ ꓥ ꓡꓳ꓿ ꓐꓳꓺ ꓶꓼ ꓮꓽ ꓟꓬꓹ ꓙꓳ_ ꓡꓳ꓿ ꓮ ꓫꓵꓽ ꓗꓪ_ ꓟꓲ ꓚꓺ ꓡꓰ ꓓꓴ ꓟꓽ ꓙꓳ꓾” ꓐꓰ꓾ ꓬꓲ ꓪ ꓔꓯ ꓔꓬ_ ꓡꓳ꓿
	ꓐ-ꓐꓲ-ꓡꓶ ꓔꓯ ꓐꓯ ꓞꓷꓹ ꓪ ꓡꓰ_ ꓟ ꓝꓴꓲ ꓓꓽ ꓟ ꓕꓲ ꓫꓵꓽ ꓠꓬ꓾ “ꓞꓳ ꓫꓵꓽ ꓞꓳ ꓙꓰ ꓔꓯ ꓬꓲ ꓟꓽ ꓢꓲ ꓟꓽ ꓫꓬ ꓟ ꓦꓯꓸ ꓠꓲꓹ ꓙꓵꓽ_ ꓟ ꓙꓲꓻ ꓒꓶꓽ ꓔꓯ ꓓꓳꓻ ꓝꓲ_ ꓟ” ꓝꓴꓲ ꓥ ꓡꓳ꓿ ꓙꓲꓻ ꓒꓶꓽ ꓡꓴꓻ ꓗꓶꓸ ꓖꓳ ꓟ ꓠꓬ꓾ ꓤ ꓟꓶ ꓤ ꓖꓳ ꓕꓲ ꓣꓳ ꓟꓲ ꓠꓯ_ ꓐꓰ ꓙ ꓡꓯ ꓘꓳ_ ꓟ ꓗꓪ ꓐꓰ ꓟꓶ_ ꓟ꓾ ꓟꓽ ꓔꓱꓹ ꓟ ꓙꓵꓻ ꓚꓱꓹ ꓔꓯ ꓖꓴꓺ_ ꓡꓳ꓿ ꓬꓲ ꓡꓰ ꓢꓲ ꓫꓬ ꓕꓳ ꓶ ꓐꓰ ꓟꓽ ꓧꓳꓹ ꓟ꓾ ꓟꓽ ꓔꓱꓹ ꓟ ꓟꓸ ꓟꓲ ꓟꓸ ꓖꓶ ꓢꓲ꓾ ꓟꓲ ꓠꓯ ꓔꓯ ꓐꓬꓺ ꓡꓰ ꓝꓲ_ ꓡꓳ꓿
	ꓑ ꓫꓬ ꓐꓴ ꓠꓬ ꓐ-ꓐꓲ-ꓡꓶ ꓬꓲ ꓙꓲꓻ ꓒꓶꓽ ꓔꓯ ꓟꓽ ꓓꓳ ꓗꓷ ꓐꓭ ꓕꓯ ꓠꓽ꓾ ꓢꓲ ꓫꓬ ꓕꓳ ꓶ ꓗꓪ ꓔꓲꓺ ꓢꓲꓽ ꓢꓲꓽ_ ꓐꓰ ꓟꓸ ꓖꓶ ꓔ ꓟ ꓔꓱꓹ ꓚꓵꓺ_ ꓟ ꓔꓯ ꓬꓲ ꓪ ꓙ ꓜꓲꓼ ꓡꓰ ꓢꓲ꓾ ꓓꓵ ꓙ ꓒꓳꓹ ꓬꓲꓼ ꓡ_ ꓡꓳ ꓫꓵꓽ ꓥ ꓡꓳ꓿ ꓖꓳ ꓡꓱ ꓥ_ ꓟꓲ ꓮ ꓡꓲ ꓕꓲ ꓫꓵꓽ ꓔꓯ ꓙꓵꓻ ꓠꓹ ꓟ ꓢꓲꓺ ꓣꓴ ꓟꓽ ꓐ ꓡ ꓗꓪ ꓛꓲ꓾ ꓙꓵꓻ ꓚꓱꓹ ꓘꓶꓻ ꓞꓹ_ ꓡꓳ꓿ ꓟꓽ ꓓꓵ ꓙ ꓒꓳꓹ ꓬꓲꓼ ꓡ ꓟ ꓝꓴꓲ ꓠꓬ ꓘꓴ ꓜꓲ ꓞꓳ ꓗ ꓘꓶꓽ ꓗꓪ ꓒꓵꓹ ꓞꓹ_ ꓡꓳ꓿
	ꓟꓴ ꓗꓪ ꓝꓲ ꓓꓴ ꓠꓬꓲꓽ ꓣꓳ ꓕꓲ ꓣꓳ ꓡꓰ ꓚꓺ_ ꓟ ꓓꓳꓽ ꓠꓬ꓾ (1844) ꓘꓳꓼ ꓗꓪ ꓮꓽ ꓙꓵꓽ ꓟꓽ ꓐꓲꓺ ꓡꓰ ꓢꓰꓽ꓿ ꓥꓳꓺ ꓡꓳꓸ ꓓꓴ ꓓꓳꓽ ꓔꓯ ꓟꓽ ꓘꓳ ꓣꓴ ꓟ ꓑꓶ ꓓꓴ ꓘꓴ ꓜꓲ ꓞꓳ ꓠꓬ꓾ ꓬꓲ ꓫꓱꓹ ꓐꓬꓺ ꓡꓰ ꓥ_ ꓟꓲ꓾ ꓔꓳꓼ ꓐꓰ ꓟꓽ ꓫꓴꓺ ꓡꓰ ꓢꓰꓽ꓿ ꓙꓲꓻ_ ꓟ ꓓꓳꓽ ꓔꓯ ꓟꓽ ꓘꓳ ꓣꓴ ꓟ ꓑꓶ ꓓꓴ꓾ ꓡꓯ ꓫꓵ ꓞꓰꓻ ꓬꓯꓼ ꓙꓰ ꓔꓬ_ ꓡꓳ꓿ ꓖꓳ ꓡꓱ ꓥ_ ꓟꓲ ꓞꓳ ꓫꓵꓽ ꓞꓳ ꓙꓰꓽ ꓔꓯ ꓚꓲ ꓛꓬ ꓟꓽ ꓢꓲ ꓟꓽ ꓫꓬ ꓟ ꓦꓯꓸ ꓠꓲꓹ ꓙꓵꓽ_ ꓟ ꓙꓲꓻ ꓒꓶꓽ ꓓꓳꓻ ꓬꓲꓼ ꓡꓰ ꓝꓲ_ ꓟ ꓑꓶ ꓓꓴ꓾ ꓐ-ꓐꓲ-ꓡꓶ ꓠꓬ ꓐꓱꓽ ꓗꓷꓳ꓾” ꓐꓰ꓾ ꓐꓯ ꓟꓽ ꓓ ꓢꓰꓽ꓿ ꓑ-ꓣꓳ-ꓔꓰ-ꓢꓶꓽ-ꓔꓯ ꓘꓴ ꓜꓲ ꓞꓳ ꓥ_ ꓟꓲ ꓟꓴ ꓗꓪ ꓝꓲ ꓓꓴ ꓠꓬꓲꓽ ꓣꓳ ꓕꓲ ꓣꓳ ꓡꓰ ꓐꓯ ꓖꓶ_ ꓟ ꓓꓳꓽ ꓔꓯ ꓟꓽ ꓘꓳ ꓣꓴ ꓢꓴ ꓗꓳ ꓡꓳ ꓗꓪ ꓔꓺ ꓞꓹ_ ꓡꓳ꓿ ꓖꓳ ꓡꓱ ꓥ_ ꓟꓲ ꓙꓵꓻ ꓚꓱꓹ ꓐꓬꓺ ꓡꓰ_ ꓟ ꓠꓬ ꓡꓳꓹ ꓬꓰ ꓖꓴ ꓗꓪ ꓟꓽ ꓛꓲ ꓬꓰ ꓢꓰꓽ꓿
	ꓙꓲ-ꓢꓴ ꓬꓯꓼ ꓡ ꓝꓲꓸ ꓟꓽ ꓛꓲ ꓢꓰꓽ ꓕꓯ “ꓙꓵꓽ ꓗ ꓟꓽ ꓙꓳ ꓢꓴ ꓕꓱ ꓕꓲ ꓣꓳ ꓡ_ ꓟ ꓠꓬ ꓪꓽ ꓠꓬꓲ_ ꓟ_ ꓐꓰ꓾ ꓢꓷ ꓡꓰ ꓓꓴ_ ꓐꓰ꓾ ꓗꓶꓸ_ ꓟ ꓮ ꓙꓵꓽ ꓡꓱꓸꓼ ꓬꓰ ꓠꓬꓲ ꓐꓰ꓾ ꓢ-ꓓꓯ ꓟꓬꓱꓽ ꓬꓰ_ ꓟ ꓔꓯ ꓛꓳ_ ꓟ ꓥ ꓡꓳ꓿ ꓝꓮꓲ ꓬꓲ ꓠꓬ ꓟꓽ ꓙꓲ ꓫꓬ ꓟ ꓗꓪ ꓐꓰ ꓗꓶꓸ_ ꓟ ꓮ ꓙꓵꓽ ꓟꓶꓽ ꓬꓰ ꓢꓴ ꓐꓴ ꓐꓱ ꓶ ꓬꓰ_ ꓥꓳ꓿ ꓮ ꓡꓲꓳ ꓐꓯ ꓠꓬ ꓢꓯꓼ ꓟꓬ ꓟꓶ ꓠꓹ ꓟ ꓔꓱꓹ ꓚꓵꓺ_ ꓟ ꓔꓮ ꓠꓲꓹ ꓠꓵ_ ꓟ ꓬꓲ ꓪ ꓟꓽ ꓘꓳ ꓣꓴ꓿ ꓖꓳ ꓟ ꓑꓶ ꓓꓴ ꓗꓶꓸ_ ꓟ ꓔꓯ ꓙꓵꓻ ꓠꓹ ꓟ ꓪꓴ-ꓢ ꓡꓰ ꓬꓲ ꓪ ꓔꓯ ꓪꓴꓸ ꓙꓰ_ ꓟ ꓗꓪ ꓢꓯꓼ ꓕꓵꓼ_ ꓟ ꓠꓲꓹ ꓟ ꓖꓶ_ ꓡꓳ꓿” (2 ꓕꓰ 2ꓽ9-11ꓼ ꓟꓳ 14ꓽ8ꓼ 2 ꓕꓰ 2ꓽ7)꓿ ꓘꓴ ꓜꓲ ꓞꓳ ꓮ ꓙꓵꓽ ꓟꓲ ꓠꓯ_ ꓐꓰ ꓟꓽ ꓔꓺ ꓡꓯ ꓘꓳ ꓡꓰ ꓕ ꓑꓳ꓾ ꓐ-ꓐꓲ-ꓡꓶ ꓠꓬ ꓟꓽ ꓐꓱꓽ ꓗꓷ꓿ ꓬꓲ_ ꓡꓰꓽ꓾ ꓘꓴ ꓜꓲ ꓞꓳ ꓠꓬ ꓮꓽ ꓤ ꓤ ꓐꓰ ꓑꓶꓸ ꓡꓰ ꓔꓬ ꓢꓲ꓾ ꓟꓳ ꓖꓶ ꓓꓴ 14ꓽ8 ꓗꓪ ꓟꓷ ꓠꓷ ꓝ ꓔ ꓟ ꓠꓬ ꓡ ꓠꓹ ꓟ ꓦꓬ ꓠꓬꓲ ꓗꓪ ꓐꓲꓺ ꓡꓰ_ ꓥꓳ꓿ 
	ꓐ-ꓐꓲ-ꓡꓶ꓾ ꓐꓰ ꓘꓴ_ ꓟ ꓘꓴ ꓜꓲ ꓞꓳ ꓗꓪ ꓦꓻ ꓕꓲ ꓒꓳꓹ ꓠꓯ ꓞꓲꓹ ꓡꓰ ꓥ_ ꓟꓲ꓾ ꓙꓲ-ꓢꓴ ꓗꓸ ꓠꓯ ꓛꓳ ꓢꓴ ꓕꓲ ꓐꓱ ꓔꓯ ꓘꓴ ꓜꓲ ꓞꓳ ꓖꓳ ꓟ ꓠꓯꓸꓼ ꓗꓪ ꓡꓳꓸ ꓟꓳ ꓓꓻ_ ꓢꓰꓽ ꓡꓳ꓿ ꓞꓳ ꓤ ꓮ ꓟꓬꓹ ꓠꓬ ꓦꓬ ꓠꓬꓲ ꓕꓱ ꓕꓲ ꓝꓲ ꓐꓱ ꓶ ꓬꓳꓹ ꓚꓲꓽ_ ꓟ ꓠꓬꓲ ꓟꓳ ꓓꓴ ꓔꓯ ꓕꓲꓽ ꓧꓪꓹ_ ꓟꓲ ꓟꓽ ꓟꓳ ꓠꓬꓲ ꓗꓳꓸ꓿ ꓪ ꓜꓲ ꓔꓲꓺ ꓢꓲꓽ_ ꓟ ꓠꓬꓲ ꓟꓳ ꓓꓴ ꓔꓯ ꓥꓳꓺ ꓡꓳꓸ ꓟꓷꓼ ꓢꓲꓼ ꓔꓬ ꓢꓴ ꓥ_ ꓟꓲ ꓟꓽ ꓠꓲꓸ꓿ ꓬꓲ ꓪ ꓠꓬ ꓪ ꓘꓴ ꓦꓲ ꓗꓪ ꓙꓳ_ ꓟ ꓙꓲ-ꓢꓴ ꓐꓬꓱꓽ ꓔꓯ ꓡꓳꓸ ꓔꓬ ꓥ_ ꓟꓲ꓾ ꓮꓸ ꓫꓵꓽ ꓙꓲꓻ ꓖꓴ ꓟꓽ ꓙꓳ꓿
	ꓪꓴ-ꓢ ꓤ ꓠꓱ ꓐꓴ ꓔꓯ ꓐ-ꓐꓲ-ꓡꓶ ꓗꓪ ꓐꓰ ꓘꓴꓻ ꓔꓯꓹ ꓓꓳ ꓙꓰ_ ꓟ ꓔꓯ ꓟꓳꓸ ꓖꓶ ꓓꓴ (18) ꓕꓱꓺ ꓗꓪ ꓐꓳꓺ ꓖꓶ ꓔ_ ꓡꓳ꓿ ꓟꓲ ꓠꓯ ꓔꓯ ꓚꓺ ꓖꓶ_ ꓟ ꓓꓳꓽ ꓡꓳꓹ ꓬꓰ ꓕꓲ ꓟ ꓠꓬ꓾ ꓬꓲꓸ ꓟꓬꓱꓽ ꓔꓯ ꓬꓰ ꓓꓳ ꓡꓰ ꓝꓲ_ ꓥꓳ꓿ ꓠꓲꓹ ꓟ ꓗ ꓘꓶ ꓒꓴꓺ ꓔ ꓢꓴ ꓕꓯ ꓢꓲ ꓗꓪ ꓠꓬꓲ ꓟꓳ ꓓꓴ ꓣꓳꓺ ꓬꓯꓼ ꓡ ꓗꓷ ꓢꓲ꓾ ꓐ-ꓐꓲ-ꓡꓶ ꓗꓪ ꓔꓬ ꓟ ꓪꓴ-ꓢ ꓤ ꓠꓱ ꓐꓴ ꓠꓬ꓾ “ꓥꓪ ꓑ ꓫꓬ ꓐꓴꓳ꓾ ꓸꓸꓸꓬꓲ ꓗꓪ ꓐꓰ ꓓꓳ ꓡꓯ꓾” ꓐꓯ_ ꓟ ꓕꓵꓼ ꓪ ꓔꓯ ꓠꓺ ꓡꓳꓸ_ ꓥꓳ꓿ ꓟꓳ 18ꓽ4ꓼ 14ꓽ6-12ꓼ 2 ꓕꓰ 2ꓽ12)꓿

















22 ꓕꓱꓺ

ꓟꓷꓽ ꓠꓷ ꓝ ꓘꓶꓽ ꓐꓲꓺ ꓡꓰ_ ꓟ

	(1844) ꓘꓳꓼ ꓞꓻ ꓝꓲ ꓗꓪ ꓟꓷ ꓠꓷꓹ ꓝ ꓘꓶꓽ ꓐꓲꓺ ꓡ_ ꓥꓳ꓾ ꓐꓰ ꓥꓳꓺ ꓡꓳꓸ ꓔꓬ ꓢꓴ ꓐꓴ ꓠꓬ꓾ ꓦꓬ ꓠꓬꓲ ꓖꓳ ꓟ ꓗꓳꓸ ꓙꓰ ꓗ ꓠꓯꓸ꓾ ꓙꓲ-ꓢꓴ ꓬꓯꓼ ꓡ_ ꓟ ꓔꓯ ꓥꓳꓺ ꓡꓳꓸ_ ꓟ ꓗꓪ ꓓꓵꓽ ꓙ ꓟꓬꓽ ꓪꓴꓸ ꓔꓴ ꓡ_ ꓡꓳ꓿ ꓖꓳ ꓟ ꓑꓶ ꓓꓴ ꓢꓲ ꓫꓬ ꓕꓳ ꓶ ꓔꓯ ꓡꓯ ꓫꓵ ꓧꓪꓺ ꓟꓰꓹ ꓠꓬꓲ_ ꓡꓳ꓿ ꓬꓲ ꓪ ꓙꓵꓻ ꓚꓱꓹ ꓠꓬ ꓚꓵꓺ ꓚꓵꓺ ꓔꓱꓹ ꓟꓽ ꓔꓱꓹ ꓐꓯ_ ꓟ ꓗꓸ ꓚꓵꓺ ꓔꓯ ꓝꓮꓲ ꓚꓬꓹ ꓠꓬꓲ_ ꓡꓳ꓿ ꓙꓲ-ꓢꓴ ꓬꓯꓼ ꓡ_ ꓟ ꓦꓬ ꓠꓬꓲ ꓠꓶꓽ_ ꓟ ꓔꓯ꓾ ꓟꓷ ꓠꓷ ꓝ ꓘꓶꓽ ꓗꓪ ꓔꓱꓹ ꓔꓱꓹ_ ꓐꓰ ꓟꓳꓸ ꓖꓶ ꓔ_ ꓡꓳ꓿ ꓖꓳ ꓟ_ ꓡꓰꓽ ꓟꓽ ꓞꓲ ꓝꓴꓲ ꓙꓳ ꓢꓴ ꓐꓴ ꓓꓵ ꓙ ꓒꓳꓹ ꓬꓲꓼ ꓡ_ ꓟ_ ꓐꓰ ꓙꓲ-ꓢꓴ ꓢꓲꓺ ꓤ ꓐꓴ ꓦꓻ ꓕꓲ ꓒꓳꓹ ꓗꓪ ꓠꓲꓹ ꓡꓱꓻ ꓡ_ ꓟ ꓡꓰ꓾ ꓓꓳꓽ ꓖꓳ ꓟ ꓠꓬ ꓪꓴ-ꓢ ꓗꓪ ꓐꓰ ꓡ_ ꓟ ꓔꓯ ꓗꓸ ꓚꓵꓺ ꓟꓳꓸ ꓖꓶ ꓔꓬ_ ꓡꓳ꓿ ꓙꓲ-ꓢꓴ ꓬꓲꓼ ꓡ_ ꓟ ꓦꓬ ꓠꓬꓲ_ ꓐꓰ ꓗꓴꓸ ꓙꓲ ꓙꓳ_ ꓟ ꓟꓷ ꓠꓷ ꓝ ꓘꓶ ꓠꓯꓸꓼ ꓗꓪ ꓕꓱꓹ ꓞꓹ_ ꓟ ꓕꓲ ꓫꓵꓽ ꓠꓬ꓾ ꓙꓵꓻ ꓠꓲꓹ ꓖꓳ ꓟ ꓠꓯꓸꓼ ꓗꓪ ꓠꓲꓹ ꓟ ꓫꓵꓺ ꓢꓲ ꓡꓳꓸ ꓠꓬꓹ ꓔꓬ ꓠꓹ ꓟ ꓢꓯꓼ ꓖꓶꓽ ꓘꓶꓽ ꓥ ꓡꓳ꓿ ꓮ ꓟꓶ ꓟꓽ ꓔꓲꓺ ꓢꓲꓽ ꓟ ꓙꓵꓻ ꓠꓲꓹ ꓖꓳ ꓟ ꓔꓯ ꓠꓬ꓾ ꓡ ꓠꓹ ꓟ ꓦꓬ ꓠꓬꓲ ꓗꓪ ꓔꓲꓺ ꓢꓲꓽ ꓢꓲꓽ_ ꓐꓰ ꓙ ꓜꓲꓼ ꓡꓰ_ ꓥꓳ꓿ ꓧ-ꓐ-ꓘꓶ ꓕꓳ ꓶ 2ꓽ1-4 ꓗꓪ ꓟꓷ ꓠꓷ ꓝ ꓘꓶ ꓕꓱ ꓟ ꓔꓯ ꓡꓳꓸ ꓟꓳ_ ꓡꓳ꓿ ꓟꓶ ꓫꓵꓺ ꓡꓰ_ ꓟ ꓔꓯ ꓟꓳꓸ ꓟꓷ ꓠꓷ ꓝ ꓘꓶꓽ ꓕꓱ ꓟ ꓗꓪ ꓐꓰ ꓐꓯ ꓖꓶ ꓔ ꓟ ꓔꓯ ꓮꓽ ꓟ_ ꓟꓲ ꓟꓽ ꓓꓵꓽ ꓙ ꓛꓲ ꓡ꓿ “ꓮ ꓡꓲꓳ ꓐꓯ ꓠꓬ ꓦ ꓐꓬꓱꓽ ꓕꓱ ꓟ ꓠꓬ ꓝꓰꓹ ꓔ_ ꓟ ꓝꓲ ꓔꓯ ꓡꓳꓸ ꓠꓬꓲ ꓔꓬ ꓢꓲ꓾ ꓠꓲꓹ ꓞ ꓒꓬꓱꓼ ꓡ ꓢꓲ ꓠꓬꓲ꓾ ꓟꓽ ꓗꓶꓸ꓿ ꓡꓯꓽ_ ꓟꓲ ꓦꓴ ꓠꓬꓹ ꓠ ꓗ_ ꓢꓰꓽ ꓡꓳ꓿ ꓮ ꓡꓲ ꓗ_ ꓟꓲ ꓛꓲ ꓡ_ ꓥꓳ꓿ ꓟꓽ ꓦꓽ ꓡꓰ꓿ ꓸꓸꓸ ꓙꓲ ꓫꓬ ꓢꓴ ꓠꓽ ꓬꓲ ꓙꓵꓻ ꓠꓲꓹ ꓗꓪ ꓐꓰ ꓢꓯꓸ ꓔꓬ ꓟꓶ_ ꓥꓳ꓿
	ꓬꓲ-ꓫꓲ-ꓚꓰ ꓟꓷ ꓠꓷ ꓝ ꓘꓶ ꓡꓰ ꓥ_ ꓟꓲ ꓦ ꓡꓱ ꓢꓴ ꓐꓴ ꓔꓯ ꓠꓲꓹ ꓟ ꓗꓴꓺ ꓖꓶ ꓔ_ ꓡꓳ꓿ “ꓢꓲꓺ ꓒ ꓬꓰ-ꓧꓳ-ꓧꓪ ꓡꓰ ꓕꓱ ꓡꓱ ꓐꓯ_ ꓡꓳ꓿ ꓸꓸꓸ ꓦꓬ ꓠꓬꓲ_ ꓐꓰ ꓦ ꓐꓬꓱꓽ ꓮ ꓙꓵꓽ ꓬꓰ ꓐꓲ ꓡꓰ_ ꓟ ꓠꓬ ꓒ ꓕꓲꓸꓼ ꓗꓪ ꓛꓲ ꓡ_ ꓡꓳ꓿ ꓸꓸꓸ ꓠꓴ ꓪ ꓦꓬ ꓠꓬꓲ ꓗꓪ ꓥꓪ ꓠꓬ ꓫ ꓕꓱ ꓢꓲ꓾ ꓬꓰ_ ꓟꓲ ꓬꓰ ꓓꓳ ꓡꓰ ꓝꓲ_ ꓥꓳ꓿ ꓥꓪ ꓐꓯ ꓘꓶ ꓕꓲ ꓘꓶ ꓠꓬ ꓟꓽ ꓦꓽ ꓡꓰ ꓝꓲꓳ꓿ ꓥꓪ ꓐꓯ ꓗꓷ ꓟ ꓬꓰ ꓐꓲ ꓡꓰ ꓝꓲ_ ꓥꓳ꓿” ꓚꓰ 12ꓽ21-25ꓹ 27-28꓿
	ꓬꓲ ꓪꓴꓸ ꓗꓪ ꓐꓰ ꓡꓳꓹ ꓬꓰ_ ꓗꓪ ꓛꓲ ꓢꓷꓸ_ ꓟ ꓪꓴ-ꓢ ꓡꓰ꓾ ꓬꓲ ꓪ ꓥꓳꓺ ꓡꓳꓸ ꓓꓴ ꓔꓯ ꓢꓯꓸ ꓡ ꓝꓲ ꓠꓬꓲ꓾ ꓥꓳ ꓡꓳꓸ ꓓꓴ ꓘꓴ ꓜꓲ ꓞꓳ ꓗꓪ ꓟ ꓢꓲꓺ ꓤ ꓐꓴ (ADVENTISTS) ꓠꓬ ꓠꓲꓹ ꓒꓴ ꓗꓹ ꓛꓲ_ ꓡꓳ꓿ ꓮꓽ ꓧꓪꓹ ꓢꓯꓼ ꓖꓶꓽ ꓓꓴ ꓐꓯ ꓘꓶ ꓖꓳ ꓟ ꓢꓲ ꓫꓬ ꓕꓳ ꓶ ꓗꓪ ꓟꓽ ꓖꓶ ꓔ ꓐꓭ ꓕꓯ ꓠꓽ꓾ ꓬꓲ ꓪ ꓙꓵꓻ ꓠꓲꓹ ꓠꓬ ꓒꓲꓼ ꓬꓰ_ ꓥꓳ꓿
	ꓟ-ꓕꓲ ꓕꓳ ꓶ (25) ꓕꓱꓺ ꓗꓪ ꓐꓳ ꓔ ꓟ ꓤ ꓟꓶ ꓡꓯꓸ (10) ꓣꓳ ꓟꓸ ꓟꓲ ꓠꓬ꓾ ꓥꓳ ꓡꓳꓸ ꓓꓴ ꓘꓴ ꓜꓲ ꓞꓳ ꓢꓲꓺ ꓤ ꓐꓴ (ADVENTISTS) ꓔꓳꓹ ꓜꓳꓽ_ ꓟ ꓔꓯ ꓔꓯꓺ ꓟꓸ ꓖꓶ ꓔ_ ꓡꓳ꓿ ꓡꓳꓹ ꓬꓰ_ ꓟ ꓦꓬ ꓠꓬꓲ ꓗꓪ ꓙꓳ ꓔꓬ ꓟ ꓘꓴ ꓜꓲ ꓞꓳ ꓬꓲꓸ ꓦ ꓐꓬꓱꓽ_ ꓟꓲ ꓥ ꓡꓳ꓿ ꓬꓲ ꓪ ꓔꓳꓹ ꓜꓳꓽ_ ꓟ ꓔꓯ ꓟꓲ ꓠꓯ ꓐꓶ ꓓꓳ ꓗꓴꓷꓼ ꓗꓪ ꓟ ꓠꓬꓲꓽ ꓟ ꓚꓱꓺ_ ꓟ ꓗ ꓫꓵꓺ ꓡꓰ ꓔꓯꓺ ꓟꓳꓸ ꓖꓶ ꓔ_ ꓡꓳ꓿
	“ꓖꓳ ꓕꓯ ꓟꓴ ꓗꓪ ꓗꓴꓷꓼ ꓠꓬ ꓤ ꓟꓶ ꓡꓯ ꓞꓲꓻ ꓣꓳ_ ꓡꓰ ꓐꓰ ꓗ_ ꓡꓳ꓿ ꓬꓲ ꓪ ꓠꓬ ꓬꓲ ꓪ ꓟꓬ ꓡꓴꓻ ꓔꓯꓹ ꓔ ꓢꓲ꓾ ꓟꓯꓸ ꓡꓯ ꓒ ꓔꓯ ꓞꓵꓺ ꓙꓰ_ ꓡꓳ꓿ ꓬꓲ ꓪ ꓗꓪ ꓟ ꓥꓪꓽ ꓣꓳ ꓠꓬ ꓞꓳ ꓙꓲꓽ ꓥ ꓡꓳ꓿ ꓥꓪꓽ ꓣꓳ ꓠꓽ ꓢꓷ ꓠꓲꓹ ꓙꓳ_ ꓡꓳ꓿ ꓮ ꓡꓲꓳ ꓐꓯ ꓠꓬ ꓞꓳ ꓙꓲꓽ ꓠꓽ ꓟꓬ ꓡꓴꓻ ꓔꓯꓹ ꓔ ꓢꓲ꓾ ꓟꓬ ꓞꓶꓻ ꓠꓽ ꓟꓽ ꓔꓯꓹ ꓔ꓿ ꓢꓷ ꓠꓲꓹ ꓙꓳ ꓢꓴ ꓠꓬ ꓟꓬ ꓡꓴ ꓔꓯꓹ ꓔ ꓢꓲ꓾ ꓟꓬ ꓞꓶꓻ_ ꓟꓲ ꓐꓬꓻ ꓗꓪ ꓧꓳꓽ ꓔꓯꓹ ꓔ_ ꓡꓳ꓿ ꓟꓯꓸ ꓡꓯ ꓒ ꓡ ꓟꓬ ꓬꓰ ꓠꓬꓲ꓾ ꓬꓲ ꓪ ꓮ ꓙꓵꓽ ꓬꓲꓼ ꓟꓶ ꓪꓴꓸ ꓝꓴꓸ ꓕꓳꓹ ꓢꓲ ꓬꓲꓼ ꓟꓶ ꓡꓰꓳ꓿ ꓦꓬꓼ ꓔꓱ ꓫꓵ ꓗꓪ ꓠꓬ꓾ ꓠꓬꓲ ꓠ꓾ ꓟꓯꓸ ꓡꓯ ꓒ ꓛꓲ ꓡꓻꓳ꓿ ꓓꓳꓺ ꓡ ꓢꓲ ꓬꓲ ꓔꓯ ꓞꓵꓺ ꓬꓰ꓾ ꓐꓰ꓾ ꓘꓴꓻ_ ꓟ ꓢꓯꓼ ꓙꓳ_ ꓡꓳ꓿” ꓟ 25ꓽ1-7꓿
	ꓟꓴ ꓗꓪ ꓝꓲ ꓓꓴ ꓬꓲ ꓪꓴꓸ ꓕꓲ ꓣꓳ ꓡꓰ ꓐꓯ ꓖꓶ ꓡ_ ꓟ_ ꓐꓰ ꓕꓲ ꓡꓰꓹꓼ꓾ ꓙꓲ-ꓢꓴ ꓬꓲꓼ ꓡ_ ꓟ ꓔꓯ ꓠꓬ ꓟꓯꓸ ꓡꓯꓸ ꓒ ꓡ_ ꓟ ꓡꓰ ꓔꓯꓺ ꓟꓳꓸ ꓖꓶ ꓔ_ ꓡꓳ꓿ ꓟꓽ ꓟꓶ ꓫꓵ ꓕꓯ ꓙꓲ-ꓢꓴ ꓬꓲꓼ ꓡ_ ꓥꓳ꓾ ꓐꓰ ꓐꓯ ꓢꓲ꓾ ꓕꓲ ꓟꓵꓽ ꓕꓲ ꓟꓵ ꓗꓪ ꓦ ꓡꓱ ꓚꓱꓹ ꓫꓬꓹ ꓔꓱ_ ꓟ ꓟꓬꓱ ꓔꓯ ꓬꓰ ꓢꓯꓼ ꓕꓵꓼ ꓔꓬ ꓟ ꓠꓬ꓾ ꓟꓯꓸ ꓡꓯ ꓟ ꓐꓴ ꓟꓯ ꓡꓯ ꓒ ꓔꓯ ꓞꓵꓺ ꓬꓰ ꓠꓹ ꓟ ꓓꓳꓺ ꓙꓰ_ ꓟ_ ꓐꓰ ꓕꓲ ꓡꓰꓹꓼ ꓥ ꓡꓳ꓿ ꓔꓯꓺ ꓥꓳꓽ ꓕꓱ ꓟ ꓗꓪ꓾ ꓤ ꓟꓶ ꓡꓯ ꓞꓲꓻ ꓣꓳ ꓠꓬ꓾ ꓢꓲ ꓫꓬ ꓕꓳ ꓶ ꓔꓯ ꓔꓯꓺ ꓔ_ ꓟ ꓟꓴ ꓡꓴꓻ ꓔꓯ ꓔꓯꓹ ꓔ ꓢꓲ꓾ ꓟꓯꓸ ꓡꓯ ꓒ ꓔꓯ ꓞꓵꓺ ꓬꓰ ꓠꓹ ꓟ ꓓꓳ ꓙꓰ_ ꓡꓳ꓿ ꓙꓲꓽ_ ꓟ ꓤ ꓟꓶ ꓡꓯꓸ ꓐꓴ ꓠꓬ ꓟꓬ ꓡꓴ ꓔꓯꓹ ꓔ ꓥ_ ꓟꓲ ꓟꓬ ꓞꓶꓻ ꓟꓽ ꓧꓳꓽ ꓔ꓿ ꓢꓷ ꓠꓲꓹ ꓙꓳ ꓢꓴ ꓐꓴ ꓠꓽ ꓟꓬ ꓞꓶꓻ ꓧꓳꓽ ꓔ ꓟ ꓟꓬ ꓡꓴꓻ ꓔꓯꓹ ꓔ_ ꓡꓳ꓿ ꓢꓷ ꓠꓲꓹ ꓙꓳ_ ꓟ ꓤ ꓟꓶ ꓡꓯꓸ ꓥꓪꓽ ꓣꓳ ꓠꓬ꓾ ꓔꓱꓹ ꓚꓵꓺ_ ꓟ ꓔꓯ ꓛꓳ ꓠꓹ ꓟ ꓐꓱ ꓶ ꓢꓲ ꓫꓬ ꓕꓳ ꓶ ꓔꓯ ꓧꓪꓺ ꓠꓬꓲ ꓟꓰꓹ ꓠꓬꓲ ꓢꓴ ꓥ ꓠꓬꓲ꓾ ꓠꓲꓹ ꓟ ꓐꓬꓺ ꓡꓰ ꓓꓴ_ ꓐꓰ꓾ ꓦꓬ ꓠꓬꓲ ꓟꓶ ꓫꓵꓺ ꓡꓰ_ ꓟꓲ ꓙꓵꓻ ꓠꓲꓹ ꓟꓽ ꓐꓬꓺ ꓡꓰ ꓢꓴ ꓔꓯ ꓔꓯꓺ ꓔ_ ꓡꓳ꓿ ꓠꓱ ꓐꓯ ꓥꓪꓽ ꓣꓳ ꓠꓬ꓾ ꓙꓲ-ꓢꓴ ꓬꓲꓼ ꓡ_ ꓟ ꓓꓳꓽ ꓑꓶ ꓓꓴ ꓒꓬꓱꓼ ꓡ_ ꓟ ꓠꓲꓹ ꓡꓱꓻ ꓓꓴ_ ꓐꓰ ꓙꓳꓺ ꓛꓱꓽ ꓓꓴ ꓕꓯ ꓢꓲ ꓗꓪ ꓚꓲ ꓛꓬ ꓙꓵꓻ ꓠꓲꓹ ꓔꓯ ꓬꓲꓸ ꓚꓰꓺ ꓬꓰ ꓔ ꓢꓴ ꓐꓴ ꓥ ꓡꓳ꓿ ꓬꓲ ꓪ ꓠꓬ ꓔꓱꓹ ꓚꓵꓺ_ ꓟ ꓟꓸ ꓟꓲ_ ꓐꓰ ꓬꓲ ꓪ ꓠꓲꓹ ꓟ ꓠꓯꓸꓼ ꓗꓪ ꓢꓯꓼ ꓕꓵꓼ ꓔꓬ ꓟ ꓣꓱꓽ ꓛꓰ ꓔꓯ ꓟꓽ ꓙ ꓜꓲꓼ꓿ ꓬꓲ ꓪ ꓠꓬ ꓬꓲ ꓪ ꓮꓸ ꓬꓲꓼ ꓠꓬꓲ ꓤ ꓐꓴ ꓠꓵꓻ ꓠꓲꓹ ꓔꓯ ꓪꓽ ꓪꓴꓽ ꓘꓳꓹ ꓢꓲ꓾ ꓠꓲꓹ ꓘꓪ ꓫꓵꓻ ꓔꓬ_ ꓡꓳ꓿ ꓕꓱ ꓕꓲ ꓜꓴꓻ ꓠꓬ ꓠꓲꓹ ꓞ ꓡꓯ ꓫꓴ ꓟꓶ ꓠꓲꓹ ꓫꓵ_ ꓟ ꓑꓶ ꓓꓴ꓾ ꓢꓲꓺ ꓒ ꓔꓯ ꓞꓵꓺ ꓬꓰ ꓠꓹ ꓟ ꓓꓳ ꓙꓰ ꓗꓷ ꓥ_ ꓟꓲ꓾ ꓬꓲ ꓙꓵꓹ ꓟꓶ ꓫꓵ ꓡꓰ_ ꓟ ꓔꓯ ꓜꓲꓽ ꓘꓴ ꓠꓹ ꓟ ꓟꓽ ꓙ ꓖꓶ ꓔ꓿ ꓖꓳ ꓟ ꓑꓶ ꓓꓴ ꓬꓲ ꓪ ꓙꓵꓻ ꓠꓲꓹ ꓐꓬꓺ ꓡꓰ_ ꓡꓳ꓿
	“ꓟꓯ ꓡꓯꓸ ꓒ ꓡ ꓟꓬ ꓬꓰ ꓠꓬꓲ꓾ ꓬꓲ ꓪ ꓮ ꓙꓵꓽ ꓬꓲꓼ ꓟꓶ ꓪꓴꓸ ꓝꓴꓸ ꓕꓳꓹ ꓢꓲ ꓬꓲꓼ ꓟꓶ ꓡꓰꓳ꓿” ꓟꓯꓸ ꓡꓯ ꓒ ꓡ ꓟꓬ ꓬꓰ_ ꓟ ꓠꓬ꓾ ꓦꓬ ꓠꓬꓲ ꓟꓶ ꓫꓵ ꓡꓰ_ ꓟ ꓔꓯ ꓖꓴꓺ ꓔ_ ꓡꓳ꓿ ꓠꓲꓹ ꓟ ꓐꓬꓺ ꓡꓰ_ ꓟ_ ꓐꓰ ꓟꓬꓺ ꓬꓰ ꓟ_ ꓡꓰ ꓐꓰ ꓡꓳꓸ ꓟꓳ_ ꓟ ꓔꓯ ꓥ_ ꓟꓲ ꓔꓯꓺ ꓔ_ ꓡꓳ꓿ ꓢꓲ ꓫꓬ ꓕꓳ ꓶ ꓔꓯ ꓙ ꓜꓲꓼ_ ꓟ ꓕꓯ ꓢꓲ ꓗꓪ ꓚꓲ ꓛꓬ ꓙꓵꓻ ꓠꓲꓹ ꓔꓯ ꓬꓲꓸ ꓚꓰꓺ ꓬꓰ ꓔ ꓢꓴ ꓠꓬ꓾ ꓠꓲꓹ ꓟ ꓐꓬꓺ ꓓꓴ ꓬꓲꓻ ꓡꓯꓼ ꓟꓰꓼ ꓡꓰ ꓓꓶꓽ ꓐꓱꓽ ꓙꓰ ꓟꓽ ꓓ ꓟ ꓭꓸ ꓛꓲ ꓕꓯ ꓢꓲ ꓗꓪ ꓦꓰꓼ ꓔ ꓢꓴ ꓥ_ ꓡꓳ꓿ “ꓬꓲ ꓪ ꓮ ꓙꓵꓽ ꓬꓲꓼ ꓟꓶ ꓪꓴꓸ ꓝꓴꓸ ꓕꓳꓹ ꓢꓲ ꓬꓲꓼ ꓟꓶ ꓡꓰꓳ꓾” ꓐꓯ_ ꓕꓯ꓾ ꓬꓲ ꓪ ꓗꓳ ꓡꓳ ꓗꓪ ꓟ ꓕꓲ ꓜꓴꓻ ꓠꓬ ꓙꓵꓻ ꓠꓲꓹ ꓔꓯ ꓡꓳꓺ ꓩꓴ ꓗꓷ ꓥ_ ꓟꓲ꓾ ꓠꓱꓸ ꓐꓯ ꓕꓲ ꓜꓴꓻ ꓠꓬ ꓪ ꓜꓲ ꓡꓬꓸ_ ꓟ ꓠꓬꓲ ꓟꓳ ꓓꓴ ꓔꓯ ꓟꓶ ꓡꓰ_ ꓗꓪ ꓛꓲ ꓠꓲꓹ ꓟ ꓫꓵꓺ ꓢꓲ ꓦꓴ ꓠꓬꓹ_ ꓡꓳ꓿ ꓧꓪꓸ ꓡꓰ ꓠꓲꓹ ꓫꓵ ꓢꓴ ꓠꓬ꓾ ꓬꓲꓼ ꓤ ꓠꓬꓲ ꓤ ꓐꓴ ꓙꓵꓻ ꓠꓲꓹ ꓔꓯ ꓟꓶ ꓤ ꓤ ꓪꓽ ꓪꓴꓽ ꓟꓽ ꓘꓳꓹ ꓘꓳꓹ꓾ ꓚꓲ ꓛꓬ ꓔꓱ ꓚꓲ ꓛꓬ ꓦꓰꓼ ꓠ ꓗ_ ꓡꓳ꓿ ꓖꓳ ꓡꓱ ꓟꓽ ꓥ ꓕꓯ ꓠꓽ꓾ ꓫꓴꓺ ꓡꓰ_ ꓥꓳ꓿

ꓙꓵꓻ ꓚꓱꓹ ꓥꓳꓽ ꓡꓰ ꓢꓴ ꓓꓳ ꓡ_ ꓟ

	ꓦꓬ ꓠꓬꓲ ꓕꓱ ꓟ ꓗꓪ ꓙꓵꓻ ꓚꓱꓹ ꓥꓳꓽ ꓡꓰ ꓢꓴ ꓓꓳꓺ ꓡ_ ꓡꓳ꓿ ꓞꓳ ꓤ ꓕꓲꓽ ꓐꓱ ꓠꓬ ꓙꓵꓻ ꓚꓱꓹ ꓗꓪ ꓧꓶꓸ ꓙꓰ_ ꓡꓳ꓿ ꓬꓲ ꓪ ꓙꓵꓻ ꓚꓱꓹ ꓔꓯ ꓥꓳꓺ ꓡꓳ ꓓꓴ ꓘꓴ ꓜꓲ ꓞꓳ ꓡꓰ ꓟꓽ ꓘꓳ ꓣꓴ ꓟ ꓑꓶ ꓓꓴ꓾ ꓘꓴ ꓜꓲ ꓞꓳ ꓡꓰ ꓬꓰ_ ꓟ ꓪꓴ-ꓢ ꓟꓬꓱꓽ ꓔꓯ ꓮꓽ ꓔꓳ ꓔꓳ ꓐꓯ ꓒꓬꓹ_ ꓡꓳ꓿ 
	ꓢ-ꓓꓯ ꓗꓸ ꓠꓯ ꓛꓳ ꓢꓴ ꓠꓬ ꓕꓲ ꓠꓬꓲ ꓗꓸ ꓠꓯ ꓕꓲ ꓠꓬꓲ ꓠꓲꓸ ꓡꓰ ꓔꓬ ꓠꓬꓲ꓾ ꓢ-ꓓꓯ ꓠꓬ ꓪꓴ-ꓢ ꓟꓬꓱꓽ ꓔꓯ ꓔꓳꓹ ꓠꓹ ꓟ꓾ ꓦ ꓡꓱ ꓢꓴ ꓐꓴ ꓔꓯ ꓙꓵꓻ ꓚꓱꓹ ꓗꓪ ꓧꓶꓸ ꓙꓰ ꓝꓲ ꓠꓹ ꓟ ꓗꓶꓸ ꓧꓳꓽ ꓙꓰ_ ꓡꓳ꓿ ꓢ-ꓓꓯ ꓗ ꓠꓯꓸ ꓛꓳ ꓢꓴ ꓐꓴ ꓠꓬ꓾ ꓥꓳꓺ ꓡꓳꓸ ꓓꓴ ꓘꓴ ꓜꓲ ꓞꓳ (ADVENTIST) ꓡꓰ ꓬꓰ ꓔꓬ ꓟ ꓟꓬꓱꓽ ꓔꓯ ꓟꓽ ꓓ ꓟꓽ ꓞ ꓓꓰꓺ ꓖꓴ ꓧꓪꓺ ꓢꓲ꓾ ꓓꓰꓺ ꓘꓶꓽ ꓔꓯ ꓐꓯ ꓒꓬꓱꓺ_ ꓡꓳ꓿ ꓥꓳꓺ ꓡꓳꓸ ꓓꓴ ꓘꓴ ꓜꓲ ꓞꓳ (ADVENTIST) ꓗꓪ ꓢ-ꓓꓯ ꓡꓰ ꓠꓲꓹ ꓟ ꓔꓯ ꓙꓵꓽ ꓪꓺ ꓡꓰ ꓢꓴ ꓐꓴ ꓪ ꓜꓲ ꓓꓵꓽ ꓡ ꓕꓯ꓾ ꓢ-ꓓꓯ ꓧꓪꓸ ꓡꓰ ꓚꓱꓹ ꓪ ꓜꓲ ꓟꓬꓽ ꓡ_ ꓡꓳ꓿
	ꓢ-ꓓꓯ ꓠꓬ “ꓥꓪ ꓠꓴꓽ ꓬꓲꓼ ꓥꓪ ꓠꓴꓽ ꓠꓬꓲ ꓔꓯ ꓓꓰꓺ ꓢꓴ” ꓥ ꓡꓳ꓿ ꓟꓳ 12ꓽ10꓿ ꓪꓴ-ꓢ ꓤ ꓠꓱ ꓐꓴ ꓙꓲꓻ_ ꓟ ꓬꓰ_ ꓟ ꓔꓯ ꓟꓽ ꓡꓳꓸ ꓢꓲ꓾ ꓛꓬꓻ ꓖꓴ ꓥꓳꓽ ꓖꓴ ꓔꓯ_ ꓡꓰꓽ ꓧꓪꓺ ꓟꓰꓹ ꓢꓲ ꓝꓴꓲꓹ ꓓꓰꓺ_ ꓟ ꓠꓬ꓾ ꓢ-ꓓꓯ ꓡꓰ ꓞꓳ ꓤ ꓐꓴ ꓠꓲꓹ ꓟ ꓠꓯꓸꓼ ꓗꓪ ꓥꓶꓺ_ ꓟ ꓧꓳꓽ ꓖꓶ ꓔ ꓠꓬꓲ ꓥ ꓡꓳ꓿
	ꓘꓴ ꓜꓲ ꓞꓳ ꓚꓺ ꓟꓲ ꓗꓪ ꓡꓳꓸ ꓠꓬꓲ ꓗꓷ ꓕꓯ꓾ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓢꓴ ꓮ ꓡꓲ ꓕꓲꓽ ꓜꓴ ꓥ_ ꓟꓲ ꓫꓸ ꓓꓴ ꓬꓲ ꓓꓽ ꓟ ꓟꓽ ꓔꓳꓹ ꓜꓳꓽ ꓜꓳꓽ꓾ ꓟꓬꓱꓽ ꓬꓰ ꓟꓽ ꓐ ꓡ꓿ ꓝꓲ ꓓꓴ ꓒꓳ-ꓡꓳ ꓡꓰ ꓔꓶꓺ ꓔ_ ꓟ ꓘꓴ ꓜꓲ ꓞꓳ ꓥ ꓕ ꓑꓳ ꓗꓪ꓾ ꓟꓽ ꓔꓱꓹ ꓟ ꓙꓵꓻ ꓚꓱꓹ ꓔꓯꓹ ꓓꓵꓽ ꓡ ꓢꓴ ꓠꓬ꓾ ꓬꓲ ꓪꓴꓸ ꓕꓯ ꓒꓳ-ꓡꓳ ꓙꓵꓻ ꓚꓱꓹ ꓔꓯ ꓘꓳ ꓣꓴ ꓔ ꓢꓴ ꓐꓴ ꓥ ꓡꓳ꓿ ꓡꓴ-ꓔꓷ ꓥ_ ꓟꓲ꓾ ꓪꓴ-ꓢ ꓠꓬ ꓚꓲ ꓛꓬ ꓔꓯ ꓫ ꓕꓱ ꓗꓳꓸ ꓡ_ ꓡꓳ꓾ ꓐꓰ꓾ ꓐꓯ ꓔꓬ ꓢꓴ ꓐꓴ ꓡꓰ ꓘꓶꓻ ꓡꓶꓽ_ ꓟ ꓔꓯ ꓔꓳꓹ ꓜꓳꓽ_ ꓡꓳ꓿ ꓖꓳ ꓡꓱ ꓥ_ ꓟꓲ ꓘꓶꓻ ꓡꓶꓽ ꓢꓴ ꓖꓳ ꓕꓲ ꓧꓳꓽ ꓠꓬ ꓪꓴ-ꓢ ꓐꓯ ꓘꓶ ꓕꓯ ꓢꓲ ꓚꓲ ꓛꓬ ꓓꓵꓽ ꓙ ꓚꓱꓹ ꓔꓯ ꓬꓳꓹ ꓚꓲꓽ_ ꓟ ꓚꓬꓹ ꓔ ꓢꓴ ꓥ ꓡꓳ꓿ ꓞꓳ ꓤ ꓮꓽ ꓟꓬꓹ ꓠꓬ ꓟꓸ ꓒ ꓫꓵꓼ ꓐꓴ ꓡꓰ ꓗꓶꓸ ꓧꓳꓽ ꓪꓴꓸ ꓙꓰ_ ꓟ ꓔꓳꓹ ꓜꓳꓽ ꓢꓲ꓾ ꓡꓴ-ꓔꓷꓼ ꓡꓰ ꓬꓲꓸ ꓚꓰꓺ ꓔꓶꓺ ꓔ ꓟ ꓪꓴ-ꓢ ꓟꓬꓱꓽ ꓔꓯ ꓒꓬꓹ ꓩꓴ ꓗꓷ ꓠꓹ ꓟ꓾ ꓬꓲ ꓪ ꓠꓬ ꓢ-ꓓꓯ ꓕꓲ ꓜꓴ ꓢꓴ ꓔꓯ ꓔꓺ ꓬꓰ_ ꓡꓳ꓿ ꓟꓽ ꓢꓲ ꓟꓽ ꓫꓬ ꓢꓴ_ ꓐꓰ ꓦꓰꓽ ꓠꓲꓹ ꓟꓽ ꓙꓳ ꓢꓴ ꓔꓯ ꓥꓳꓽ ꓡꓰ_ ꓟ ꓙꓵꓻ ꓚꓱꓹ ꓗꓪ ꓧꓳꓽ ꓓꓵꓽ ꓙꓰ ꓢꓴ ꓢ-ꓓꓯ ꓠꓬ꓾ ꓪꓰ-ꓢꓶ-ꓡꓲ ꓔꓯ ꓥ_ ꓟꓲ ꓪꓺ ꓕꓴꓻ ꓗꓳꓸ ꓡ_ ꓡꓳ꓿
	ꓪꓰ-ꓡꓲ-ꓬ ꓟꓲ-ꓡ ꓠꓬ ꓙꓵꓻ ꓚꓱꓹ ꓧꓶꓸ ꓙꓰ ꓢꓴ ꓐꓴ ꓔꓯ ꓢꓯꓼ ꓟꓽ ꓖꓶ꓿ “ꓥꓶꓺ_ ꓟ ꓢ-ꓓꓯ ꓖꓳ ꓕꓲ ꓣꓳ ꓠꓬ ꓠꓬꓲ ꓠꓬꓲ ꓟ ꓞꓳ ꓤ ꓐꓴ ꓠꓲꓹ ꓟ ꓔꓯ ꓙꓵꓽ ꓔ ꓐ ꓡ_ ꓟ ꓪꓽ ꓠꓬꓲ_ ꓟ ꓙꓳ_ ꓡꓳ꓿” “ꓦ ꓗꓪ ꓠꓲꓹ ꓒꓵ ꓠꓲꓹ ꓡꓱꓻ_ ꓟ ꓗꓸ ꓚꓵꓺ ꓔꓯ ꓠꓬ꓾ ꓢꓯꓼ ꓓꓽ ꓟ ꓡꓰ ꓘꓴꓻ ꓔꓬ ꓟ ꓙꓲ-ꓢꓴ ꓢꓲꓺ ꓤ ꓐꓴ ꓢꓶꓸ ꓟꓽ ꓞꓲ꓾ ꓡꓬꓸ ꓔꓬ ꓟ ꓟꓬ ꓢꓶꓽ ꓙꓳ ꓢꓴ꓾ ꓚꓵꓸ ꓒꓼ ꓞꓹ_ ꓟ ꓒꓬꓱꓽ ꓟꓬ ꓙꓳ ꓢꓴ_ ꓐꓰ ꓫ ꓕꓱ ꓟꓽ ꓐꓰꓼ ꓡ ꓢꓴ ꓐꓴ ꓠꓯꓸꓼ ꓗꓪ ꓪ ꓜꓲ ꓡꓳꓸ ꓟꓳ_ ꓡꓳ꓾” ꓐꓰ꓾ ꓟꓲ-ꓡ ꓡꓰ ꓐꓯ_ ꓡꓳ꓿
	ꓦ ꓡꓱ ꓚꓱꓹ ꓫꓬꓹ ꓔꓱ_ ꓟ ꓟꓬꓱꓽ ꓔꓯ ꓔꓳꓹ ꓢꓴ ꓐꓴ ꓡꓰ꓾ ꓟꓽ ꓔꓱꓹ ꓟ ꓙꓵꓻ ꓚꓱꓹ ꓔꓯ ꓫꓵꓹ ꓩꓴ ꓗꓷ ꓠꓹ ꓟ ꓢꓯꓼ ꓕꓵꓼ ꓔꓬ ꓢꓴ ꓐꓴ ꓔꓯ꓾ ꓟꓽ ꓔꓱꓹ ꓟ ꓙꓵꓻ ꓚꓱꓹ ꓓꓳ ꓡ_ ꓟ ꓠꓬ ꓬꓲ ꓪ ꓑꓶ ꓓꓴ ꓥ ꓡꓳ꓾ ꓐꓰ ꓝꓴꓲ ꓓꓰꓺ_ ꓡꓳ꓿ ꓥꓳ ꓡꓳꓸ ꓓꓴ ꓘꓴ ꓜꓲ ꓞꓳ ꓬꓰ_ ꓟ ꓟꓬꓱꓽ ꓔꓯ ꓥ_ ꓟꓲ ꓬꓲ ꓖꓳ ꓡꓱ ꓓꓰꓺ_ ꓡꓳ꓿ ꓙꓵꓻ ꓚꓱꓹ ꓧꓶꓸ ꓙꓰ ꓢꓴ ꓬꓲ ꓪ ꓛꓬꓻ ꓖꓴ ꓥꓳꓽ ꓖꓴ ꓔꓯ ꓬꓲ ꓐꓶꓹ ꓡꓴꓽ_ ꓟ_ ꓡꓰꓽ ꓟꓽ ꓞꓲ꓾ ꓟꓽ ꓔꓱꓹ ꓟ ꓓꓳꓽ ꓔꓯ ꓬꓲ ꓪ ꓚꓺ ꓒꓬꓱꓺ_ ꓡꓳ꓿ ꓙꓲ-ꓢꓴ ꓠꓬ ꓗ ꓘꓶꓽ ꓓꓴꓽ ꓗꓪ ꓠꓶꓽ ꓡꓻꓳ꓾ ꓐꓯ_ ꓟ ꓓꓳꓽ ꓑꓶ ꓓꓴ ꓬꓲ ꓪ ꓢꓲꓺ ꓡꓲ_ ꓐꓰ ꓔꓬꓹ ꓟꓽ ꓐ ꓡꓻꓳ꓿ ꓢꓲꓺ ꓒ ꓠꓶꓽ ꓡ_ ꓟ ꓓꓳꓽ ꓠꓬ ꓚꓵꓺ ꓚꓵꓺ ꓥ ꓡꓳ ꓟꓽ ꓢꓷ꓾ ꓐꓰ꓾ ꓬꓲ ꓪ ꓙꓽ ꓫ ꓔꓬ_ ꓡꓳ꓿ ꓕꓲ ꓒꓳꓹ ꓗꓪ ꓬꓲ ꓪ ꓠꓬ ꓢꓲꓺ ꓒ ꓠꓶꓽ ꓡ_ ꓟ ꓔꓯ ꓟꓽ ꓠꓲꓹ ꓒꓴ꓿ ꓕꓱ ꓟ ꓠꓽ ꓥꓳꓺ ꓡꓳꓸ ꓓꓴ ꓘꓴ ꓜꓲ ꓞꓳ ꓔꓯ ꓬꓲ ꓪ ꓔꓳꓹ_ ꓟ ꓬꓲ ꓚꓵꓺ ꓘꓶꓽ ꓥ ꓡꓳ꓿
	ꓟꓴ ꓗꓪ ꓝꓲ ꓓꓴ ꓬꓲ ꓪꓴꓸ ꓕꓲ ꓣꓳ ꓡꓰ ꓚꓺ ꓒꓬꓱꓺ_ ꓟ ꓓꓳꓽ ꓠꓬ꓾ ꓟꓽ ꓔꓱꓹ ꓟ ꓙꓵꓻ ꓚꓱꓹ ꓔꓯ ꓠꓻ ꓡꓰ ꓝꓲ_ ꓡꓳ꓿ ꓓꓳꓽ ꓕꓱ ꓟ ꓔꓯ ꓕꓲꓽ ꓝꓸ ꓚꓺ ꓒꓬꓱꓺ ꓢꓴ ꓐꓴ ꓠꓬ ꓕꓲ ꓠꓲꓹ ꓕꓲ ꓪꓺꓼ ꓔꓺ ꓡꓯ ꓘꓳ_ ꓡꓳ꓿ ꓕꓲ ꓣꓳ ꓛꓳ ꓕꓲ ꓣꓳ ꓠꓲꓹ ꓠꓵ ꓡꓯ ꓘꓳ_ ꓡꓳ꓿ ꓡ ꓠ ꓗ_ ꓟ ꓙꓲ-ꓢꓴ ꓔꓯ ꓥ_ ꓟꓲ ꓬꓲ ꓪ ꓠꓲꓹ ꓠꓵ_ ꓡꓳ꓿ ꓕꓲꓽ ꓟ_ ꓡꓰꓽ ꓟ ꓙꓵ ꓠꓲꓹ ꓐꓰ ꓥꓳꓺ ꓡꓳꓸ ꓓꓴ ꓕꓱ ꓟ ꓠꓬ꓾ ꓢ-ꓓꓯ ꓡꓰ ꓓꓶꓽ ꓡ_ ꓟ ꓗꓪ ꓗꓽ ꓙ ꓓꓴ ꓚꓬꓺ ꓠꓲ ꓒꓬꓱꓼ ꓡ_ ꓡꓳ꓿

ꓛꓬꓻ ꓖꓴ ꓔꓯ ꓫꓬꓹ ꓔꓱ_ ꓟ

	“ꓟꓯꓸ ꓡꓯ ꓒ ꓡ ꓟꓬ ꓬꓰ ꓠꓬꓲ꓾ ꓬꓲ ꓪ ꓮ ꓙꓵꓽ ꓬꓲꓼ ꓟꓶ ꓪꓴꓸ ꓝꓴꓸ ꓕꓳꓹ ꓢꓲ ꓬꓲꓼ ꓟꓶ ꓡꓰꓳ꓿ ꓦꓬꓼ ꓔꓱꓺ ꓫꓵ ꓗꓪ ꓠꓬ꓾ ꓠꓬꓲ ꓠ꓾ ꓟꓯꓸ ꓡꓯ ꓒ ꓛꓲ ꓡꓻꓳ꓿ ꓓꓳꓺ ꓡ ꓢꓲ ꓬꓲ ꓔꓯ ꓞꓵꓺ ꓬꓰ꓾ ꓐꓰ꓾” (1844) ꓘꓳꓼ ꓟꓵꓽ ꓛꓴꓽ ꓗꓪ ꓚꓺ ꓒꓬꓱꓺ_ ꓡꓳ꓿
	ꓪ ꓔꓲ ꓯ-ꓕ-ꓫꓱ ꓡꓰ ꓙꓱ-ꓣꓴ-ꓢ-ꓡꓱ ꓡꓳ ꓒꓱ ꓔꓯ ꓫꓬꓹ ꓜꓶ ꓠꓹ ꓟ ꓕꓵꓼ ꓪ ꓔꓯ ꓐꓚ (457) ꓗꓪ ꓕꓶꓻ ꓡꓰ ꓝꓲ ꓠꓬꓲ꓾ (2300) ꓘꓳꓼ ꓡꓳꓹ ꓬꓰ_ ꓟ ꓥ_ ꓟꓲ (1844) ꓘꓳꓼ ꓙꓬꓺ ꓝꓲ ꓬꓲꓸ ꓪꓴꓸ ꓕꓲ ꓕꓳꓸ ꓗꓪ ꓥ ꓡꓳ꓾ ꓐꓰ꓾ ꓓꓳꓽ ꓚꓺ ꓒꓬꓱꓺ ꓢꓴ ꓐꓴ ꓡꓰ ꓘꓳ ꓣꓴ ꓔ_ ꓡꓳ꓿ ꓘꓶ ꓫꓵ ꓡꓵꓺ ꓔꓯ ꓡꓳꓸ ꓠꓬꓲ_ ꓕꓯ꓾ ꓢꓲ ꓫꓬ ꓦꓲ ꓔꓯ ꓢꓲ ꓫꓬ ꓡꓰ ꓝꓲ_ ꓟ ꓝꓲꓸ ꓥ_ ꓟꓲ ꓬꓲ ꓖꓳ ꓕꓲꓽ ꓝꓲ ꓥ ꓡꓳ꓿
	ꓦꓲ-ꓘꓳ-ꓑꓮꓲ ꓮ ꓣꓳ ꓤ ꓔꓯ ꓢꓰꓼ_ ꓟ ꓠꓬ꓾ ꓙꓲ-ꓢꓴ ꓫꓵꓻ ꓙ_ ꓟ ꓬꓲ ꓶꓻ ꓥꓳꓽ ꓥ ꓢꓲ꓾ ꓟꓷ ꓠꓷ ꓝ ꓘꓶꓽ ꓐꓲꓺ ꓡ_ ꓟ ꓠꓬ꓾ ꓬꓲ ꓟꓸ ꓟꓲꓽ_ ꓡꓰꓽ ꓟꓽ ꓞꓲ꓾ ꓬꓲ ꓙꓵꓹ ꓬꓲ ꓝꓲ_ ꓐꓰ ꓥ_ ꓟꓲ ꓥꓳꓺ ꓡꓯꓼ ꓘꓳ ꓞꓹ_ ꓡꓳ꓿ ꓬꓴ-ꓔ ꓡ ꓞꓳ ꓦ ꓐ ꓬꓲꓸ ꓪꓴꓸ ꓕꓲ ꓟ꓾ ꓞꓲ ꓡꓲ ꓠꓬꓲ ꓗꓪ ꓦꓲ-ꓘꓳ-ꓑꓮꓲ ꓮ ꓣꓳ ꓔꓯ ꓢꓰꓼ ꓗꓷ ꓟ ꓠꓽ꓾ ꓦꓬꓻ ꓘꓳꓼ ꓮꓽ ꓟꓬꓹ ꓟꓶ ꓫꓵ ꓡꓰꓳ꓿ ꓬꓰ-ꓢꓴ ꓔꓯ ꓡꓯ ꓐꓳ ꓔꓶ ꓓꓴ ꓗꓪ ꓕꓯꓼ ꓔꓶꓸ ꓗꓷ_ ꓟ ꓚꓲꓸ ꓟꓶ ꓓꓴ ꓟꓶ ꓘꓶ ꓜ ꓜꓽ ꓑꓮꓲ ꓬꓰ_ ꓡꓳ꓿ ꓬꓰ-ꓢꓴ ꓔꓯ ꓡꓯ ꓐꓳ ꓔꓶ ꓓꓴ ꓗꓪ ꓕꓯꓼ ꓔꓶ ꓗꓷ_ ꓟ ꓠꓬ ꓕꓲꓽ ꓦ ꓡꓲ ꓠꓬꓲ ꓗꓪ ꓥ ꓡꓳ꓿
	ꓠꓬꓲꓽ ꓧꓪꓹ ꓕꓲ ꓧꓪꓹ ꓬꓯꓼ ꓡ_ ꓟ ꓥ_ ꓟꓲ꓾ ꓬꓲ ꓶꓻ ꓥꓳꓽ ꓟꓳꓸ ꓖꓶ ꓔ ꓟ_ ꓡꓰ ꓐꓰ ꓚꓵꓺ ꓚꓵꓺ ꓐꓲꓺ ꓡ ꓠ ꓗ_ ꓡꓳ꓿ ꓬꓴ-ꓔ ꓡ ꓞꓳ ꓦ ꓐ ꓫꓵꓽ ꓦ ꓞꓲꓻ ꓠꓬꓲ ꓗꓪ ꓢꓲ ꓫꓬ ꓦꓲ ꓔꓯ ꓢꓲ ꓫꓬ ꓡꓰ ꓝꓲ_ ꓟ꓾ ꓥ ꓠꓬ ꓬꓲ-ꓢꓷ-ꓡꓰ ꓑ ꓫꓬ ꓮ ꓙꓵꓽ ꓐꓱ ꓶ ꓝꓴꓲ ꓑꓲꓸ ꓓꓴ ꓔꓲꓺ ꓖꓶ_ ꓟ ꓬꓰ ꓢꓲ꓾ ꓢꓲ ꓫꓬ ꓦꓲ ꓗꓪ ꓜꓰꓻ ꓞꓹ ꓔꓬ ꓟ ꓝꓴꓲ ꓮ ꓙꓵꓽ ꓔꓯ ꓫꓵꓹ ꓩꓴ ꓗꓷ ꓢꓲ ꓠꓬꓲ꓾ ꓑ ꓫꓬ ꓐꓴ ꓔꓯ ꓶꓼ ꓥꓳ ꓙꓱꓽ ꓖꓶ ꓗꓳꓸ ꓡ_ ꓡꓳ꓿ ꓖꓳ ꓟ_ ꓡꓰ ꓐꓰ ꓙꓲ-ꓢꓴ ꓥ_ ꓟꓲ ꓝꓴꓲ ꓙꓳ ꓢꓴ ꓐꓴ_ ꓐꓰ ꓝꓴꓲ ꓔꓯ ꓫꓵꓹ ꓩꓴ ꓗꓷ ꓢꓲ꓾ ꓟꓲ ꓠꓯ ꓔꓯ ꓞꓲꓽ ꓫꓬ ꓡꓰ ꓝꓲ ꓢꓲ ꓠꓬꓲ꓾ ꓥꓳꓺ ꓡꓳꓸ ꓔꓬ ꓟ ꓪꓴ-ꓢ ꓤ ꓠꓱ ꓐꓴ ꓔꓯ ꓕꓲ ꓞꓲꓼ ꓕꓲ ꓑ ꓟ ꓢꓯꓼ ꓟꓬ ꓶꓼ ꓤ ꓫꓱꓹ ꓤ ꓖꓶ ꓠꓹ ꓟ ꓡ_ ꓥꓳ꓾ ꓐꓰ ꓙꓵꓻ ꓗꓳꓸ ꓡ_ ꓡꓳ꓿ ꓝꓴꓲ ꓑꓲꓸ ꓓꓴ ꓟꓬꓱꓽ ꓬꓰ_ ꓟ ꓦꓬ ꓠꓬꓲ ꓥ ꓟ꓾ ꓬꓴ-ꓔ ꓡ ꓞꓳ ꓦ ꓐ ꓫꓵꓽ ꓦ ꓞꓲꓻ ꓠꓬꓲ ꓠꓬ꓾ (1844) ꓘꓳꓼ ꓞꓲꓻ ꓦ (22) ꓠꓬꓲ ꓗꓪ ꓬꓯꓼ_ ꓡꓳ꓿ ꓖꓳ ꓕꓲ ꓠꓬꓲ ꓗꓪ ꓙꓲ-ꓢꓴ ꓬꓯꓼ ꓡ_ ꓥꓳ꓾ ꓐꓰ꓾ ꓥꓳ ꓡꓳ ꓗꓳꓸ ꓡ_ ꓡꓳ꓿ (2300) ꓠꓬꓲ ꓠꓬ ꓙꓬꓺ ꓝꓲ ꓬꓲꓸ ꓪꓴꓸ ꓕꓲꓽ ꓕꓱꓺ ꓟ꓾ ꓦꓬ ꓠꓬꓲ ꓖꓳ ꓕꓲ ꓠꓬꓲ ꓗꓪ ꓖꓴ ꓡꓰ ꓠꓬꓲ꓾ ꓢꓪ' ꓔ ꓟ ꓦꓬ ꓠꓬꓲ ꓥꓳꓽ ꓡꓰ ꓟꓽ ꓓ ꓠ ꓛꓲ ꓡꓳꓸ ꓓꓳ ꓡ_ ꓡꓳ꓿

ꓦꓬꓼ ꓔꓱꓺ ꓫꓵ ꓗꓪ ꓘꓴꓻ_ ꓟ ꓢꓯꓼ

	ꓟꓷ ꓠꓷ ꓝ ꓘꓶꓽ ꓒꓶꓻ ꓚꓱꓹ ꓠꓬ ꓕꓶꓻ_ ꓡꓳ꓿ ꓞꓳ ꓤ ꓮ ꓟꓬꓹ ꓠꓬ “ꓦꓬꓼ ꓔꓱꓺ ꓫꓵ ꓗꓪ ꓘꓴꓻ_ ꓡꓳ꓿” ꓟꓬꓱꓽ ꓕꓱ ꓟ ꓠꓬ ꓬꓲ ꓙꓬ ꓬꓲꓻ ꓒꓬꓱꓺ ꓙꓰ_ ꓟ_ ꓡꓰ ꓐꓰ꓾ ꓞꓳ ꓘꓹ ꓕꓲ ꓘꓹ ꓗꓪ ꓐꓰ ꓝꓮꓲ ꓕꓲꓽ ꓘꓹ ꓗꓪ꓾ ꓡꓳ ꓒꓱ ꓕꓲꓽ ꓟ ꓗꓪ ꓐꓰ ꓝꓮꓲ ꓕꓲ ꓟ ꓗꓪ ꓠꓲꓹ ꓞ ꓒꓬꓱꓺ ꓙꓰ_ ꓡꓳ꓿ ꓬꓹ ꓚꓵꓸ ꓠꓬ ꓟꓲꓽ ꓟꓲ ꓓꓳꓺ ꓡ_ ꓕꓯ ꓠꓲꓹ ꓞ ꓒꓲꓼ ꓬꓰ_ ꓟ_ ꓡꓰ ꓐꓰ꓾ ꓟꓽ ꓔꓱꓹ ꓟ ꓙꓵꓻ ꓚꓱꓹ ꓥ_ ꓟꓲ ꓒꓲꓼ ꓬꓰ ꓖꓴꓳ꓿ ꓮꓽ ꓠꓱ ꓕꓯ ꓬꓲ-ꓢꓷ-ꓡꓰ ꓡ ꓞꓳ ꓐꓴ ꓠꓬ ꓟꓷ ꓠꓷꓹ ꓝ ꓒ ꓐꓴ ꓐꓯ ꓘꓶꓽ ꓔꓯ ꓠꓺ ꓡꓳꓸ ꓢꓲ꓾ ꓪꓴ-ꓢ ꓔꓯ ꓚꓱꓹ ꓬꓲꓼ ꓡ_ ꓟ_ ꓡꓰ ꓐꓰ ꓕꓲ ꓡꓰꓹꓼ ꓥ ꓡꓳ꓿ ꓚꓲ ꓛꓬ ꓠꓲꓹ ꓟ ꓔꓯ ꓧꓪꓺ ꓠꓬꓲ ꓟꓰꓹ ꓠꓬꓲ_ ꓟ꓾ ꓖꓶꓻ ꓬꓲꓼ_ ꓟ_ ꓐꓰ ꓟꓲ ꓠꓯ ꓗꓪ ꓙꓳ_ ꓡꓳ ꓫꓵꓽ ꓔꓯ ꓡꓳꓺ ꓩꓴ ꓗꓷ_ ꓟ ꓕꓱ ꓟꓬ ꓫꓵꓽ ꓬꓰ ꓔꓴ ꓡ_ ꓡꓳ꓿ ꓞꓳ ꓤ ꓐꓴ ꓠꓬ ꓪꓴ-ꓢ ꓔꓯ ꓔꓲꓺ ꓖꓶ ꓡꓯ ꓙꓱ ꓔꓴ ꓡ_ ꓡꓳ꓿ 
	(1844) ꓗꓪ ꓬꓰ_ ꓟ ꓟꓬꓱꓽ ꓠꓬ꓾ ꓝꓲ ꓓꓴ ꓐꓴ ꓦꓬ ꓠꓬꓲ ꓗꓪ ꓐꓰ ꓪꓴꓸ ꓔꓴ ꓢꓲ ꓣꓱꓽ ꓬꓰ ꓗꓳꓸ ꓡ_ ꓟ ꓟꓬꓱꓽ ꓮ ꓙꓵꓽ ꓗꓳ ꓡꓳ ꓗꓪ꓾ ꓞꓳ ꓤ ꓢꓯꓼ ꓐꓽ ꓓꓴ_ ꓐꓰ ꓢ-ꓓꓯ ꓚꓴꓽ ꓬꓲꓹ ꓟꓽ ꓕꓱꓹ ꓞꓹ ꓟ ꓟꓬꓱꓽ ꓕꓲꓽ ꓟ ꓥ ꓡꓳ꓿
	“ꓟꓯꓸ ꓡꓯ ꓒ ꓛꓲ ꓡꓻꓳ꓾” ꓐꓰ ꓐꓯ ꓑꓶꓺ ꓗꓷ ꓕꓯ꓾ ꓦꓴ ꓠꓬꓹ ꓔꓬ ꓟ “ꓤ ꓟꓶ ꓡꓯꓸ ꓮ ꓙꓵꓽ ꓔꓴ ꓢꓲ ꓟꓬ ꓡꓴ ꓚ ꓞꓶ_ ꓡꓳ꓾” ꓮ ꓡꓲꓳ ꓐꓯ ꓠꓬ ꓬꓲ ꓪ ꓠꓽ꓾ ꓟꓽ ꓢꓷꓸ ꓡꓰ ꓕꓯ_ ꓡꓰ ꓢꓲ ꓫꓬ ꓕꓳ ꓶ ꓔꓯ ꓠꓲꓹ ꓡꓱꓻ ꓡꓱꓻ_ ꓐꓰ ꓧꓪꓺ ꓠꓬꓲ ꓟꓰꓹ ꓠꓬꓲ ꓗꓷꓳ꓿ ꓟꓯꓸ ꓡꓯꓸ ꓒ ꓛꓲ ꓡꓻꓳ꓾ ꓐꓰ ꓘꓴ_ ꓕꓯ ꓬꓲ ꓪꓴꓸ ꓓꓽ ꓔꓳꓹ ꓢꓴ ꓐꓴ ꓠꓬ ꓠꓲꓹ ꓪꓴꓽ ꓢꓴ ꓟꓽ ꓥ ꓐꓯ_ ꓥ_ ꓟꓲ꓾ ꓙ ꓣꓳ ꓢꓲ ꓠꓲꓹ ꓒꓵꓽ ꓠꓲꓹ ꓡꓱ ꓢꓴ ꓥ ꓡꓳ꓿ ꓡꓲ ꓟꓲ ꓣꓱꓽ ꓢꓴ ꓠꓬ ꓚꓲ ꓛꓬ ꓡꓲ ꓟꓲ ꓔꓯ ꓡꓳꓺ ꓩꓴ ꓗꓷ_ ꓡꓳ꓿ ꓮꓽ ꓚꓬꓼ ꓟꓬꓱꓽ ꓣꓱꓽ ꓢꓴ ꓠꓬ ꓮ ꓚꓬꓼ ꓔꓯ ꓡꓳꓺ ꓔꓲ ꓬꓰ ꓢꓲ꓾ ꓬꓲꓼ ꓠꓬꓲꓸ ꓖꓶ_ ꓟ ꓓꓳꓽ ꓔꓯ ꓚꓺ ꓒꓬꓱꓺ ꓠꓹ ꓟ ꓓꓳꓺ ꓙꓰ ꓖꓴ_ ꓡꓳ꓿ ꓘꓴ ꓜꓲ ꓞꓳ ꓠꓬ ꓓꓳꓽ ꓖꓳ ꓟ ꓔꓯ ꓟꓽ ꓘꓳ ꓣꓴ꓿ ꓖꓳ ꓡꓱ ꓠꓬꓲ ꓓꓳꓽ ꓔꓯ ꓘꓳ ꓣꓴ ꓢꓴ ꓐꓴ ꓠꓬ ꓘꓴ ꓜꓲꓼ ꓞꓳ ꓔꓯ ꓟꓽ ꓙ ꓡꓯ ꓘꓳ꓿ “ꓠꓬꓲ ꓠ꓾ ꓟꓯꓸ ꓡꓯ ꓒ ꓛꓲ ꓡꓻꓳ꓾” ꓐꓰ꓾ ꓚꓺ ꓒꓬꓱꓺ ꓔꓬ ꓟ ꓥꓳꓺ ꓡꓳꓸ ꓓꓴ ꓟꓸ ꓟꓲ ꓚꓺ ꓖꓴ ꓗꓪ ꓜꓲꓼ ꓛꓲ ꓡ ꓢꓴ꓾ ꓟꓽ ꓦ ꓡꓱ ꓢꓴ ꓐꓴ ꓥ_ ꓟꓲ ꓓꓳꓽ ꓖꓳ ꓟ ꓬꓲ ꓪꓽ ꓠꓬꓲ_ ꓟ ꓔꓯ ꓚꓬꓹ ꓪ ꓡꓰ_ ꓡꓳ꓿
	ꓦꓬ ꓠꓬꓲ ꓖꓳ ꓟ ꓗꓪ ꓙꓵꓻ ꓠꓲꓹ ꓪꓴꓽ_ ꓟ ꓑꓶ ꓓꓴ ꓪ ꓘꓴꓻ ꓘꓶꓽ ꓔꓯ ꓓꓽ ꓔꓳꓹ ꓖꓶ ꓡ_ ꓟ ꓙꓳ_ ꓡꓳ꓿ ꓟꓶ ꓦ ꓠꓬ ꓟꓲ ꓠꓯ ꓗꓪ ꓞꓰꓻ ꓩꓴ ꓡ_ ꓟ_ ꓡꓰ ꓐꓰ ꓙꓵꓻ ꓠꓲꓹ ꓗꓪ ꓐꓰ ꓪꓽ ꓘꓴ ꓔꓬ ꓢꓴ ꓐꓴ ꓕꓯ ꓢꓲ ꓗꓪ ꓢꓲ-ꓫꓬ-ꓟ-ꓦ ꓬꓯꓼ ꓡ_ ꓡꓳ꓿ ꓟꓽ ꓟꓶ ꓫꓵ ꓕꓯ ꓚꓬꓴꓹ ꓢꓲ ꓒ ꓔꓯ ꓒꓬꓱꓽ ꓔꓳꓹ ꓟꓬ ꓔꓳꓹ ꓟꓳ ꓪ_ ꓥꓳ꓾ ꓐꓰ ꓥꓳꓺ ꓡꓳꓸ ꓔꓬ ꓢꓴ ꓐꓴ ꓠꓬ꓾ ꓮꓸ ꓓꓲꓽ ꓪꓴꓽ_ ꓟ ꓗꓹ ꓛꓲ ꓓꓴ ꓟꓶ ꓔꓬ_ ꓡꓳ꓿ ꓢꓲ-ꓫꓬ-ꓟ-ꓦ ꓡꓰ ꓥ_ ꓟꓲ ꓬꓲ ꓪ ꓠꓲꓹ ꓟ ꓔꓯ ꓗꓹ ꓛꓲ ꓝꓲ_ ꓡꓳ꓿ (ꓒꓲ 3ꓽ21ꓼ 1 ꓡꓱ 5ꓽ7ꓼ 15ꓽ23)꓿

ꓝꓮꓲ ꓕꓲ ꓧꓪꓹ ꓠꓲꓹ ꓟ ꓐꓬꓺ ꓡꓰ_ ꓟ

	ꓖꓳ ꓡꓱ ꓥ_ ꓟꓲ ꓝꓰꓹ ꓔ ꓟ ꓦꓬ ꓠꓬꓲ ꓗꓳꓸ ꓙꓰ ꓗꓷ ꓥ_ ꓟꓲ꓾ ꓥꓳꓺ ꓡꓳꓸ ꓔ_ ꓟ_ ꓡꓰ ꓐꓰ ꓚꓬꓴꓹ ꓢꓲꓺ ꓒ ꓟꓽ ꓬꓯꓼ ꓡ꓿ ꓬꓰ-ꓢꓴ ꓔꓯ ꓔꓵꓸ ꓔ ꓟ ꓡꓱꓽꓜꓴ ꓗꓪ ꓛꓲ ꓡ ꓥ_ ꓟꓲ꓾ ꓬꓰ-ꓢꓴ ꓫꓵꓻ ꓟꓳ ꓔꓯ ꓡꓳꓸ ꓟꓽ ꓟꓳ ꓟ ꓑꓶ ꓓꓴ꓾ “ꓥꓪ ꓢꓲꓺ ꓒ ꓔꓯ ꓬꓲ ꓪ ꓔꓯꓹ ꓙꓰ ꓢꓲ꓾ ꓮ ꓡꓲ ꓗꓪ ꓗꓶ ꓔ ꓬꓰ_ ꓟ ꓥꓪ ꓟꓽ ꓢꓷ ꓠꓬꓲ ꓥꓴꓻ_ ꓡꓳ꓾” ꓐꓯ ꓢꓲ ꓥꓴ ꓔꓬ ꓟ ꓟ-ꓡꓲ_ ꓡꓰ ꓐꓰ꓾ ꓬꓲ ꓪ ꓥ_ ꓟꓲ ꓠꓲꓹ ꓥꓴꓻ ꓟꓬ ꓥꓴꓻ ꓔꓬ_ ꓡꓳ꓿ (ꓬꓳ 20ꓽ13ꓼ ꓡꓱ 16ꓽ29-34ꓼ ꓟ 21ꓽ9)꓿ 
	ꓙꓲ-ꓢꓴ ꓬꓲꓼ ꓡ_ ꓟ ꓓꓳꓽ ꓠꓬ ꓚꓵꓺ ꓚꓵꓺ ꓥ ꓡꓳ ꓟꓽ ꓢꓷ꓾ ꓐꓰ꓾ ꓮꓸ ꓕꓲ ꓤ ꓙꓵꓻ ꓔꓬ_ ꓟ ꓟꓽ ꓦ ꓡꓱ ꓢꓴ ꓐꓴ ꓠꓬ꓾ ꓪꓴ-ꓢ ꓬꓲ ꓐꓯ ꓟꓴ ꓘꓶꓽ_ ꓟ ꓬꓲ ꓶꓻ ꓥꓳꓽ ꓔꓯ ꓡꓳꓸ ꓟꓽ ꓟꓳ ꓟ ꓑꓶ ꓓꓴ꓾ ꓙꓳꓺ ꓠꓲꓹ ꓒꓲꓼ ꓬꓰ ꓢꓲ ꓝꓴꓲꓹ ꓓꓰꓺ ꓪꓴꓸ ꓔꓴ_ ꓡꓳ꓾ ꓤꓲꓺ ꓪꓴꓸ ꓔꓴ_ ꓡꓳ꓿ ꓓꓳꓽ ꓖꓳ ꓟ ꓔꓯ ꓘꓳ ꓣꓴ ꓔ ꓢꓴ ꓮꓽ ꓟꓬꓹ ꓠꓬ꓾ ꓬꓲ ꓪ ꓙꓵꓻ ꓠꓲꓹ ꓔꓯ ꓞꓳ ꓜꓴ ꓒꓬꓱꓽ ꓕꓯ ꓗꓪ ꓡꓳꓺ ꓩꓴ ꓗꓷ_ ꓡꓳ꓿ ꓤꓲꓺ ꓢꓴ ꓖꓳ ꓕꓲ ꓜꓴ ꓡꓰ ꓢꓯꓼ ꓐꓽ ꓢꓴ_ ꓐꓰ ꓙꓳꓺ ꓗꓴꓸ ꓢꓴ ꓔꓯ ꓗꓶꓸ ꓧꓳꓽ ꓙꓰ ꓢꓲ꓾ ꓟꓲ ꓠꓯ ꓠꓬ ꓮ ꓟꓶ ꓙꓳꓻ ꓞꓹ ꓔꓬ ꓟ_ ꓡꓰ ꓐꓰ꓾ ꓟꓽ ꓡꓶꓸ ꓟꓽ ꓑ ꓕꓲ ꓞꓲꓼ ꓡꓱꓸꓼ ꓙꓳ ꓞꓹ ꓔꓬ ꓥꓳ꓾ ꓐꓰ ꓐꓯ ꓒꓬꓱꓺ_ ꓡꓳ꓿
	ꓔꓱꓹ ꓚꓵꓺ_ ꓟ ꓦ ꓡꓱ ꓢꓴ ꓐꓴ ꓠꓬ ꓙꓲ-ꓢꓴ ꓐꓱ ꓶ ꓚꓲ ꓛꓬ ꓔꓯ ꓙꓳ_ ꓟ ꓮ ꓙꓵꓽ ꓡꓳꓺ ꓩꓴ ꓗꓷ ꓢꓲ꓾ ꓬꓲꓼ ꓠꓬꓲꓸ ꓖꓶ ꓓꓴ ꓓꓳꓽ ꓔꓯ ꓕꓲ ꓟꓲ ꓠꓯ ꓡꓱꓸꓼ ꓚꓺ ꓒꓬꓱꓺ_ ꓡꓳ꓿ “ꓡꓯ꓾ ꓢꓲꓺ ꓒ ꓬꓰ-ꓢꓴꓳ꓾” ꓐꓰ ꓐꓯ ꓢꓲ꓾ ꓠꓲꓹ ꓒꓴ ꓒꓴ_ ꓐꓰ ꓪ ꓘꓴ ꓗꓳꓸ ꓡ_ ꓡꓳ꓿ ꓖꓳ ꓡꓱ ꓥ_ ꓟꓲ ꓮ ꓟꓶ ꓠꓽ ꓬꓲ ꓪ ꓠꓬ ꓠꓲꓹ ꓟ ꓐꓬꓺ ꓓꓴ ꓶꓻ ꓡꓲꓽ ꓓꓽ ꓟ ꓔꓯ ꓟꓯꓻ ꓔ ꓢꓲ꓾ ꓢꓴ ꓡꓰ ꓒꓲꓺ_ ꓟ_ ꓐꓰ ꓘꓶꓻ ꓡꓶꓽ_ ꓟ ꓔꓯ ꓜꓲꓽ ꓠ ꓗ_ ꓥꓳ꓿
	ꓬꓰ-ꓢꓴ ꓠꓬ ꓕꓳꓽ ꓡ ꓟꓴꓽ ꓜꓶꓽ ꓢꓲ ꓙꓱ-ꓣꓴ-ꓢ-ꓡꓱ ꓡꓳ ꓒꓱ ꓗꓪ ꓓꓵꓽ ꓡ_ ꓕꓯ꓾ ꓬꓲ ꓠꓬ ꓓ-ꓪꓵꓼ ꓙꓵꓽ ꓠꓬꓲꓸ ꓕꓲꓺ ꓗꓪ ꓓꓯꓺ ꓙꓰ ꓢꓲ꓾ ꓬꓴ-ꓔ ꓡ ꓞꓳ ꓔꓯ ꓛꓴꓽ ꓙꓳ ꓢꓴ ꓡꓯ ꓒꓯꓹ ꓗꓪ ꓐꓰ ꓚꓬꓴꓹ ꓓꓳ ꓡ_ ꓥꓳ꓾ ꓐꓰ꓾ ꓬꓲ ꓛꓳ ꓒꓯꓹ ꓐꓴ ꓙꓵꓻ_ ꓡꓳ꓿ ꓞꓳ ꓤ ꓮ ꓟꓬꓹ ꓥ_ ꓟꓲ ꓬꓲ ꓖꓳ ꓡꓱ ꓙꓵꓻ ꓢꓲ꓾ ꓚꓲ ꓛꓬ ꓐꓵ ꓞꓶ ꓠꓬ ꓬꓰ-ꓢꓴ ꓫꓱꓽ ꓩꓴ ꓡ_ ꓟ ꓙ ꓖꓴ ꓗꓪ ꓘꓳꓽ ꓖꓶ ꓢꓲ ꓠꓬꓲ꓾ ꓮ ꓛꓬ ꓡꓯꓼ ꓗꓸ ꓷꓹ ꓠꓬꓲ ꓐꓰ ꓬꓰ_ ꓡꓳ꓿ ꓖꓳ ꓡꓱ ꓥ_ ꓟꓲ ꓥꓳꓺ ꓡꓳꓸ ꓔ ꓟ_ ꓡꓰ ꓐꓰ ꓟꓽ ꓒꓬꓱꓼ ꓡ ꓕꓯ꓾ ꓬꓲ ꓪ ꓠꓲꓹ ꓟ ꓐꓬꓺ ꓡꓰ_ ꓡꓳ꓿ ꓟꓽ ꓟꓶ ꓫꓵ ꓕꓯ ꓬꓰ-ꓢꓴ ꓠꓬ ꓢꓴ ꓡꓰ ꓢꓰꓼ_ ꓟ ꓔꓳꓹ ꓜꓳꓽ ꓢꓲ꓾ ꓬꓲ ꓔꓯ ꓔꓵꓸ ꓗꓷꓳ꓿ ꓖꓳ ꓕꓯ ꓬꓲ ꓪ ꓥꓳꓺ ꓡꓳꓸ ꓓꓴ ꓠꓬ ꓒꓲꓼ ꓬꓰꓳ꓿ ꓡꓱ ꓜꓴ ꓗꓪ ꓐꓰ ꓬꓰ-ꓢꓴ ꓟꓽ ꓢꓯꓸ ꓬꓲꓼ ꓡ ꓢꓰꓽ ꓕꓯ꓾ ꓟꓷ ꓠꓷ ꓝ ꓔ ꓟ_ ꓡꓰ ꓐꓰ ꓒꓬꓱꓼ ꓡ ꓠ ꓗ_ ꓟ ꓔꓯ ꓬꓲ ꓪ ꓟꓽ ꓢꓷ꓿

ꓜꓳꓽ_ ꓟ ꓝꓲ ꓗꓪ ꓚꓺ ꓖꓶ ꓗꓷ ꓟ ꓓꓳꓽ

	ꓖꓳ ꓟ_ ꓡꓰ ꓐꓰ ꓟꓲ-ꓡ_ ꓐꓰ ꓬꓲ ꓛꓳ ꓒꓯꓹ ꓐꓴ ꓥ_ ꓟꓲ ꓟꓷ ꓠꓷ ꓝ ꓘꓶ ꓔꓯ ꓐꓲꓺ ꓡꓰ ꓝꓲ_ ꓡꓳ꓿ ꓟꓲ ꓠꓯ ꓔꓯ ꓚꓺ ꓖꓶ ꓠ ꓗ_ ꓟ ꓓꓳꓽ ꓔꓯ ꓬꓲ ꓪ ꓚꓺ ꓟꓸ ꓖꓶ_ ꓡꓳ꓿ ꓮ ꓧꓪꓹ ꓙꓲ-ꓢꓴ ꓟꓽ ꓬꓲꓼ ꓡ ꓧꓶꓸ ꓕꓯ ꓗꓪ ꓚꓺ ꓟꓸ ꓖꓶ ꓠ ꓗ_ ꓟ ꓓꓳꓽ ꓖꓳ ꓟ ꓔꓯ ꓬꓲ ꓪ ꓜꓲ ꓜꓲ ꓟꓵ ꓟꓵ ꓢꓷ ꓔ ꓥꓳ ꓐꓯ_ ꓕꓯ ꓠꓽ꓾ ꓙꓲ-ꓢꓴ ꓬꓲꓼ ꓡ_ ꓟ ꓙ ꓖꓴ ꓔꓯ ꓬꓲ ꓪ ꓟꓽ ꓚꓺ ꓡꓳ ꓫꓵꓽ ꓥ ꓡꓳ꓿ ꓟꓴ ꓗꓪ ꓝꓲ ꓓꓴ ꓬꓲ ꓪꓴꓸ ꓕꓲ ꓣꓳ_ ꓐꓰ ꓠꓬꓲ ꓣꓳ ꓕꓲ ꓣꓳ ꓡꓰ ꓚꓺ ꓖꓶ ꓡ_ ꓟ ꓓꓳꓽ ꓠꓬ꓾ ꓜꓲꓽ_ ꓟ ꓝꓲꓸ ꓗꓪ ꓖꓶ ꓡ ꓟ ꓥ ꓢꓲ꓾ ꓪꓴ-ꓢ ꓠꓬ ꓟꓲ-ꓡ ꓐꓴ ꓗꓪ ꓐꓰ ꓬꓲ ꓟꓬꓱꓽ ꓔꓯ ꓬꓰ ꓐꓲꓺ ꓡꓰ ꓝꓲ_ ꓡꓳ꓿
	ꓮ ꓧꓪꓹ ꓙꓲ-ꓢꓴ ꓠꓬ ꓥꓳꓺ ꓡꓳꓸ ꓔ_ ꓟ ꓝꓲ ꓗꓪ ꓟꓽ ꓬꓯꓼ ꓡ ꓕꓯ ꓠꓽ꓾ ꓙꓲ-ꓢꓴ ꓬꓯꓼ ꓡ_ ꓟ ꓔꓯ ꓥꓳꓺ ꓡꓳꓸ ꓢꓴ ꓐꓴ ꓠꓬ ꓬꓲ ꓪ ꓙꓵꓻ ꓠꓲꓹ ꓔꓯ ꓡꓳ ꓩꓴ ꓗꓷ_ ꓥꓳ꓾ ꓐꓰ꓾ ꓟꓲ ꓠꓯ ꓞꓳ ꓤ ꓐꓴ ꓓꓵ ꓙ ꓔ ꓥ_ ꓟꓲ꓾ ꓕꓲ ꓐꓱ ꓢꓴ ꓠꓽ꓾ ꓬꓲ ꓪ ꓙꓵꓻ ꓠꓲꓹ ꓠꓯꓸꓼ ꓗꓪ ꓕꓶꓻ ꓕꓶꓻ_ ꓐꓰ ꓦꓰꓼ ꓔ_ ꓡꓳ꓿ ꓙꓲ-ꓢꓴ ꓠꓶꓽ ꓡ_ ꓟ ꓓꓳꓽ ꓔꓯ ꓚꓺ ꓒꓬꓱꓺ_ ꓟ ꓗꓪ ꓐꓰ ꓞꓳ ꓤ ꓐꓴ ꓠꓬ ꓚꓲ ꓛꓬ ꓔꓯ ꓧꓪꓺ ꓟꓰꓹ ꓠꓬꓲ_ ꓟ꓾ ꓟꓲ ꓠꓯ ꓚꓱꓹ ꓔꓯ ꓐꓰ ꓧꓹ ꓗꓷ_ ꓟ_ ꓐꓰ꓾ ꓦꓻ ꓤꓶꓻ ꓔꓯ ꓫꓬꓹ ꓜꓶꓻ_ ꓟ꓾ ꓕꓱ ꓟꓬ ꓫꓵꓽ ꓬꓰ ꓓꓳ ꓡ ꓗꓷ ꓠꓬꓲ꓾ ꓥꓳ ꓡꓳꓸ ꓓꓴ ꓘꓴ ꓜꓲ ꓞꓳ ꓡꓰ ꓬꓰ_ ꓟ ꓟꓬꓱꓽ ꓠꓬ꓾ ꓪꓴ-ꓢ ꓠꓲꓹ ꓡꓶꓽ ꓙꓳ_ ꓟ ꓟꓬꓱꓽ ꓥ ꓟ ꓬꓲ ꓗ ꓚꓵꓺ ꓟꓳꓸ ꓖꓶ ꓓꓳ ꓡ_ ꓡꓳ꓿ ꓠꓬꓲꓽ ꓧꓪꓹ ꓕꓲ ꓧꓪꓹ ꓬꓯꓼ ꓡ_ ꓟ ꓓꓳꓽ ꓔꓯ ꓚꓺ ꓒꓬꓱꓺ_ ꓟ ꓟꓬꓱꓽ ꓗꓪ ꓢꓲ-ꓫꓬ-ꓟ-ꓦ ꓟꓽ ꓔꓺ ꓞꓹ꓾ ꓐꓰ꓾ ꓮꓽ ꓟ_ ꓟꓲ ꓐꓯ ꓟ ꓑꓶ꓿ ꓦꓬ ꓠꓬꓲ ꓬꓲ ꓝꓲ_ ꓐꓰ ꓗꓴ ꓙꓲ ꓙꓳ_ ꓟ ꓟꓷ ꓠꓷ ꓝ ꓘꓶ ꓠꓯꓸꓼ ꓗꓪ ꓛꓬ ꓛꓬꓻ ꓡꓰ ꓖꓴ ꓟꓽ ꓙꓳ ꓟ ꓔꓯ ꓬꓲ ꓪ ꓡꓳꓸ ꓢꓷ ꓡꓰ_ ꓡꓳ꓿ ꓒꓳꓹ ꓔꓳꓹ ꓢꓴ ꓐꓴ ꓠꓬ ꓬꓲ ꓪ ꓡꓰ ꓒꓶꓻ ꓟꓸ ꓖꓶ_ ꓟ ꓟꓷ ꓠꓷ ꓝ ꓘꓶꓽ ꓔꓯ ꓒꓳꓹ ꓟꓽ ꓐ ꓡ꓿ ꓬꓲ ꓪ ꓠꓬ ꓪꓽ ꓘꓴ_ ꓟ_ ꓐꓰ ꓢꓲ ꓫꓬ ꓕꓳ ꓶ ꓢꓳꓺ_ ꓟ ꓗꓪ ꓐꓰ ꓟꓶ ꓔ ꓟ ꓦꓰꓼ ꓖꓴ꓾ ꓢꓲ-ꓫꓬ-ꓟ-ꓦ ꓡꓰ ꓥꓸ ꓟꓳꓸ ꓖꓶ_ ꓟ ꓘꓳ ꓣꓴ ꓟꓶ ꓡꓰ ꓢꓲ꓾ ꓪꓽ ꓠꓬꓲ_ ꓟ ꓕꓲꓽ ꓟ ꓐꓲꓺ ꓞꓹ_ ꓟ ꓠꓲꓹ ꓟ ꓑꓶ ꓓꓴ ꓟꓶ ꓔ_ ꓟ ꓦꓰꓼ ꓖꓴ ꓔꓯ ꓩꓴ ꓗꓷ ꓠꓲꓹ ꓟꓽ ꓫꓵ꓿ 
	ꓐꓯ ꓟꓴ ꓘꓶꓽ_ ꓟ_ ꓐꓰ ꓗꓪ' ꓫꓵ_ ꓟ ꓬꓲꓼ ꓠꓬꓲꓸ ꓖꓶ ꓓꓴ ꓓꓳꓽ ꓠꓬ ꓪꓴ-ꓢ ꓡꓰ ꓚꓺ ꓟꓸ ꓖꓶ ꓝꓲ_ ꓟ ꓥ ꓡꓳ꓾ ꓐꓰ꓾ ꓥꓳ ꓡꓳꓸ ꓓꓴ ꓘꓴ ꓜꓲ ꓞꓳ ꓢꓲꓺ ꓤ ꓐꓴ ꓙꓵꓻ_ ꓡꓳ꓿ ꓙꓲ-ꓢꓴ ꓬꓯꓼ ꓡ_ ꓕꓯ꓾ “ꓕꓱ ꓕꓲ ꓣꓳ ꓠꓬ ꓣꓳꓽ ꓪꓴ ꓢ ꓥꓳ꓿ ꓢꓲꓺ ꓒ ꓠꓴ ꓔꓯ ꓥꓪ ꓠꓴꓽ ꓥꓳꓺ ꓡꓳꓸ ꓗꓷꓳ꓿ ꓮ ꓟꓶ ꓥꓪ ꓠꓴꓽ ꓔꓯ ꓚꓬꓴꓹ ꓙ ꓡꓯ꓾ ꓢꓲꓺ ꓒꓽꓳ꓾ ꓐꓰ꓾” ꓐꓯ ꓢꓴ ꓕꓲꓽ ꓛꓱꓽ ꓗꓪ ꓦꓰꓼ ꓔꓬ_ ꓡ? ꓥ ꓠꓬ “ꓥꓪ ꓠꓴꓽ ꓔꓯ ꓠꓬ ꓙꓵꓽ ꓠꓬꓲꓸ ꓕꓲ ꓗꓪ ꓠꓬꓲꓸ ꓠꓸ ꓔꓬ ꓟ ꓢꓲꓺ ꓒ ꓬꓲ ꓒꓬꓱꓽ ꓟꓬ ꓔꓯ_ ꓐꓰ ꓛꓺ ꓔ ꓖꓶ ꓠꓹ ꓟ꓾ ꓭ ꓛꓲ_ ꓐꓰ ꓪꓽ ꓚꓲ ꓠꓬ ꓥꓪ ꓠꓴꓽ ꓕꓯ ꓢꓲ ꓗꓪ ꓬꓯꓼ ꓡ ꓝꓲ꓾” ꓐꓰ꓾ ꓘꓴꓻ ꓢꓴ ꓕꓲꓽ ꓛꓱꓽ ꓗꓪ ꓦꓰꓼ ꓔꓬ ꓡ? ꓐꓯ_ ꓟ ꓔꓯ ꓔꓲꓺ ꓢꓲꓽ ꓢꓲꓽ_ ꓐꓰ ꓢꓷ ꓡꓰ ꓝꓲ ꓠꓹ ꓟ ꓐꓱ ꓶ꓾ ꓚꓲ ꓛꓬ ꓠꓲꓹ ꓟ ꓔꓯ ꓧꓪꓺ ꓠꓬꓲ ꓟꓰꓹ ꓠꓬꓲ ꓝꓲ ꓠꓹ ꓟ꓾ ꓐꓯ ꓟꓴ ꓘꓶꓽ_ ꓟ ꓓꓳꓽ ꓔꓯ ꓚꓺ ꓟꓸ ꓖꓶ ꓝꓲ_ ꓟ ꓥ ꓡꓳ꓿
	“ꓙꓲ-ꓢꓴ ꓬꓲꓼ ꓡ_ ꓟ ꓔꓯ ꓙꓵꓻ_ ꓟ ꓥꓪ ꓙꓵꓻ ꓠꓲꓹ ꓠꓬ꓾ ꓧꓶꓸ ꓕꓯ ꓟ_ ꓐꓰ ꓕꓲꓽ ꓡꓰꓹꓼ ꓕꓶꓻ ꓞꓹ_ ꓢꓰꓽ ꓡꓳ꓿ ꓥꓪ ꓠꓬ ꓮꓽ ꓟꓬꓹ ꓘꓳꓼ ꓓꓵ ꓙ ꓠꓬꓲ ꓗꓷ ꓗ ꓠꓯ꓾ ꓬꓰ ꓙꓲꓽ ꓙꓳ_ ꓡꓳ꓾ ꓐꓰ ꓓꓵꓽ ꓙ_ ꓟ ꓔꓯ ꓬꓰ ꓗꓷꓳ꓾” ꓐꓰ ꓟꓲ-ꓡ ꓡꓰ ꓐꓯ_ ꓡꓳ꓿ “ꓦꓬ ꓠꓬꓲ ꓖꓳ ꓟ ꓗꓪ ꓟꓸ ꓟꓲ ꓚꓺ ꓢꓲ꓾ ꓞꓳ ꓤ ꓮꓽ ꓟꓬꓹ ꓔꓯ ꓢꓲ ꓫꓬ ꓕꓳ ꓶ ꓢꓳꓺ ꓠꓹ ꓟ ꓢꓯꓼ ꓖꓶ_ ꓡꓳ꓿ ꓖꓳ ꓡꓱ ꓬꓰ ꓢꓲ ꓞꓳ ꓤ ꓮꓽ ꓟꓬꓹ ꓠꓬ ꓙꓵꓻ ꓠꓲꓹ_ ꓐꓰ ꓙꓲ-ꓢꓴ ꓫꓵꓽ ꓗꓪ ꓐꓰ ꓪꓴ-ꓢ_ ꓐꓰ ꓧꓳꓹ ꓡꓰ_ ꓡꓳ꓾” ꓐꓰ꓾ ꓟꓲ-ꓡ ꓡꓰ ꓐꓯ_ ꓡꓳ꓿

ꓙꓵꓻ ꓠꓲꓹ ꓔꓯ ꓡꓯ ꓫꓵ ꓫꓺ ꓒꓵꓽ ꓔ_ ꓟ

	ꓘꓳ ꓣꓴ ꓟꓶ ꓔ ꓟ ꓠꓬꓲ ꓟꓳ ꓓꓴ ꓔꓯ ꓟꓽ ꓡꓳꓺ ꓩꓴ ꓗꓷ ꓢꓲ꓾ ꓠꓬꓲꓽ ꓧꓪꓹ ꓕꓲ ꓧꓪꓹ ꓬꓯꓼ ꓡ_ ꓟ ꓓꓳꓽ ꓚꓺ ꓒꓬꓱꓺ ꓢꓴ ꓔꓯ ꓟꓽ ꓔꓳꓹ ꓢꓴ ꓐꓴ_ ꓐꓰ ꓕꓲ ꓪꓺꓼ ꓢꓲ-ꓫꓬ-ꓟ-ꓦ ꓔꓬ_ ꓡꓳ꓿ “ꓖꓳ ꓡꓱ ꓠꓬꓲ ꓠꓴ ꓪ ꓠꓲꓹ ꓪꓴꓽ_ ꓟ ꓠꓲꓹ ꓟ ꓕꓽ ꓡꓳꓺ ꓗꓷ꓿ ꓕꓱ ꓡꓱ ꓫꓵꓽ ꓠꓲꓹ ꓟ ꓙꓳ_ ꓠꓬ꓾ ꓡꓯꓼ ꓫꓴ ꓓꓽ ꓟ ꓟꓶ_ ꓥꓳ꓿ ꓠꓴ ꓪ ꓠꓬ ꓪꓴ-ꓢ ꓠꓲꓹ ꓡꓶꓽ ꓬꓰ ꓓꓳ ꓡꓰ ꓢꓲ꓾ ꓖꓶꓽ ꓙ ꓟꓳ_ ꓟ ꓔꓯ ꓟꓶ ꓠꓹ ꓟ꓾ ꓜꓲꓽ ꓘꓴ ꓠꓲꓹ ꓙꓳ ꓠꓯ_ ꓡꓳ꓿ ꓮ ꓡꓲꓳ ꓐꓯ ꓠꓬ ꓡꓻ ꓠꓹ ꓟ ꓖꓳ ꓕꓲ ꓣꓳ ꓠꓬ ꓡ_ ꓥꓳ꓿ ꓬꓲ ꓠꓽ ꓟꓶ ꓤ ꓟꓽ ꓗꓷ ꓡꓰ꓿ ꓬꓲꓸ_ ꓡꓰꓽ꓾ ꓥꓪꓻ ꓙꓲ ꓫꓬ ꓢꓴ ꓠꓬ꓾ ꓙꓵ ꓠꓲꓹ ꓗꓪ ꓐꓰ ꓢꓯꓸ ꓔꓬ ꓪ_ ꓥꓳ꓿ ꓬꓲ ꓟꓲ ꓟꓲ ꓢꓲ ꓙꓵꓺ ꓙꓰ_ ꓕꓯ ꓠꓽ꓾ ꓥꓪ ꓬꓲ ꓔꓯ ꓟꓽ ꓠꓲꓹ ꓒꓴ꓿ ꓣꓳ ꓠ꓾ ꓟꓶꓽ ꓬꓰ ꓖꓴ ꓗꓪ ꓟꓲ ꓟꓲ ꓫꓵ ꓙꓵꓺ ꓙꓰ_ ꓕꓲꓽ ꓧꓳꓽ ꓗꓪ ꓟ ꓟꓽ ꓥ꓿ ꓢꓯꓼ ꓟꓬ ꓝ ꓟꓶ_ ꓗꓪ ꓛꓲ ꓙꓵꓻ ꓠꓲꓹ ꓙꓳ_ ꓕꓲ ꓧꓳꓽ ꓗꓪ ꓟ ꓥ ꓡꓳ꓿” (ꓦꓲ 10ꓽ35-39ꓼ ꓡꓴ 19ꓽ40ꓼ ꓝꓲ 17ꓽ3ꓼ ꓚꓬ 9ꓽ9)꓿
	ꓟꓸ ꓘꓶꓽ ꓕꓱ ꓟ ꓠꓬ ꓡꓳꓹ ꓬꓰ_ ꓟ ꓦꓬ ꓠꓬꓲ ꓗꓪ ꓙꓳ ꓞꓹ ꓔꓬ ꓟ ꓘꓴ ꓜꓲ ꓞꓳ ꓔꓯ ꓖꓶꓽ ꓔ_ ꓟ ꓥ ꓡꓳ꓿ ꓟꓸ ꓘꓶꓽ ꓕꓱ ꓟ ꓔꓯ ꓡꓳꓸ ꓠꓬꓲ_ ꓕꓯ꓾ ꓙꓲ-ꓢꓴ ꓠꓬ ꓟꓽ ꓟꓬ ꓬꓰ ꓬꓰ ꓡ_ ꓥꓳ꓿ ꓥꓳꓺ ꓡꓳꓸ ꓔꓬ ꓢꓴ ꓐꓴ ꓠꓬ ꓢꓲ-ꓫꓬ-ꓟ-ꓦ ꓐꓰ ꓢꓲ ꓫꓬ ꓕꓳ ꓶ ꓡꓰ ꓙ ꓖꓴ ꓧꓳꓽ_ ꓟ ꓔꓯ ꓛꓳ ꓢꓲ꓾ ꓪꓴ-ꓢ ꓠꓲꓹ ꓡꓶ ꓛꓳ ꓠ ꓗꓹ ꓟ ꓥꓳ꓿ ꓖꓳ ꓡꓱ ꓥ_ ꓟꓲ ꓬꓲ ꓪ ꓠꓬ ꓬꓲ ꓪ ꓚꓲ ꓛꓬ ꓔꓳꓹ ꓜꓳꓽ ꓔꓬ ꓟ ꓫꓵꓽ ꓪꓴ ꓑꓶ ꓓꓴ ꓪꓴ-ꓢ ꓚꓴꓽ ꓬꓲꓹ ꓔꓯ ꓟꓽ ꓙ ꓜꓲꓼ꓿ ꓬꓲ ꓪ ꓠꓬ ꓤꓹ ꓠꓬꓲ_ ꓟ ꓔꓳꓹ ꓜꓳꓽ ꓢꓲ꓾ ꓪꓴ-ꓢ ꓡꓰ ꓙ ꓖꓴ ꓧꓳꓽ ꓔꓬ ꓟ ꓔꓯ ꓬꓲ ꓪ ꓓꓵꓽ ꓙ ꓟꓬꓽ_ ꓡꓳ꓿ “ꓙꓲ ꓫꓬ ꓢꓴ ꓠꓬ ꓙꓵꓻ ꓠꓲ ꓑꓶ ꓓꓴ ꓢꓯꓼ ꓟꓬ ꓟꓶ_ ꓥꓳ꓾” ꓐꓯ_ ꓟ ꓐꓯ ꓘꓶ ꓠꓬ ꓕꓱ ꓗꓪ ꓣꓱꓽ ꓬꓯꓼ ꓡ_ ꓡꓳ꓿ ꓥꓳꓺ ꓡꓳꓸ ꓓꓴ ꓒꓲꓼ ꓬꓰ ꓢꓲ ꓠꓲꓹ ꓟ ꓙꓬ ꓔꓬ ꓢꓴ ꓖꓳ ꓕꓲ ꓧꓳꓽ ꓠꓬ꓾ ꓪꓴ-ꓢ_ ꓐꓰ ꓪꓴ-ꓢ ꓐꓯ ꓘꓶꓽ ꓔꓯ ꓦ ꓡꓱ ꓐꓳ_ ꓟ ꓗꓪ ꓐꓰ_ ꓡꓰꓽ ꓦꓰꓼ ꓕꓶꓻ ꓞꓹ ꓐ ꓡ_ ꓡꓳ꓿ ꓙꓵꓻ ꓠꓲꓹ ꓐꓬꓺ ꓡꓰ ꓢꓲ꓾ ꓢꓲ-ꓫꓬ-ꓟ-ꓦ ꓬꓲ ꓪꓽ ꓠꓬꓲ_ ꓟ ꓔꓯ ꓟꓽ ꓘꓳ ꓣꓴ ꓢꓴ ꓠꓽ꓾ ꓐꓬ ꓡꓰ ꓛꓵꓽ ꓡꓰ ꓚꓱꓹ ꓗꓪ ꓫꓱꓽ ꓙꓰ ꓔꓬ ꓟ ꓥ ꓡꓳ꓿ ꓕꓲꓽ ꓟ_ ꓡꓰꓽ ꓟ ꓦ ꓡꓱ ꓐꓳ ꓓ_ ꓟ ꓚꓱꓹ ꓠꓽ꓾ ꓘꓳ ꓣꓴ ꓟꓶ ꓔ ꓟ ꓠꓬꓲ ꓟꓳ ꓓꓴ ꓔꓯ ꓫꓺ ꓒꓵꓽ ꓔ ꓢꓲ꓾ ꓪꓴ-ꓢ ꓐꓯ ꓘꓶꓽ ꓔꓯ ꓡꓯ ꓫꓵ ꓢꓳꓺ ꓣꓴ ꓢꓲ ꓠꓬꓲ꓾ ꓝꓮꓲ ꓟꓶ ꓠ ꓗ_ ꓟ ꓠꓬꓲ ꓟꓳ ꓓꓴ ꓫꓵꓼ ꓔꓯ ꓠꓲꓹ ꓟ ꓫꓵꓺ ꓫꓵꓺ_ ꓐꓰ ꓡꓳ ꓠꓬꓹ ꓠꓹ ꓟ_ ꓡꓰꓽ ꓥꓳ꓿


	
	


	


	
	
	
	
	

	


	



23 ꓕꓱꓺ

ꓢꓲ ꓫꓬ ꓦꓲ ꓗꓪ ꓟꓳꓸ ꓖꓶ ꓗꓷ ꓟ ꓠꓯꓸ_ ꓟ ꓚꓵꓺ ꓘꓶꓽ

	ꓢꓲ ꓫꓬ ꓕꓳ ꓶ ꓠꓬ ꓮ ꓙꓵꓽ ꓟ ꓪꓴꓸ ꓗꓪ ꓙꓲ-ꓢꓴ ꓬꓯꓼ ꓡ_ ꓟ ꓔꓯ ꓥꓳꓺ ꓡꓳ_ ꓟ ꓙꓵꓻ ꓠꓲꓹ ꓐꓱ ꓶ ꓦꓲꓻ ꓚꓰꓺ_ ꓐꓰ ꓬꓲꓻ ꓘꓴ ꓓꓽ ꓟ ꓥ ꓡꓳ ꓐꓰ ꓥꓳ ꓡꓳꓸ ꓓꓴ ꓘꓴ ꓜꓲ ꓞꓳ ꓐꓴ (ADVENTISTS) ꓙꓵ-ꓠꓲꓹ ꓬꓲ ꓚꓰ ꓥ ꓡꓳ꓿ ꓢꓲ ꓫꓬ ꓕꓳ ꓶ ꓗꓪ꓾ “ꓖꓳ ꓡꓱ ꓠꓬ ꓬꓲ ꓪ ꓥꓪ ꓔꓯ ꓕꓱ ꓡꓱ ꓐꓯ_ ꓡꓳ꓿ ꓟꓰ ꓝꓲ ꓠꓯꓼ ꓝꓲ ꓠꓬꓲꓽ ꓔꓴ ꓢ ꓦꓬ ꓧꓪꓹ ꓗꓪ ꓛꓲ ꓥ ꓡꓳ꓿ ꓖꓳ ꓕꓯ ꓠꓬ ꓢꓲ ꓫꓬ ꓖꓴ ꓔꓯ ꓢꓲ ꓫꓬ ꓡꓰ ꓝꓲ_ ꓥꓳ꓾ ꓐꓯ_ ꓡꓳ꓿” ꓓ 8ꓽ14꓿ ꓐꓯ ꓘꓶ ꓕꓱ ꓟ ꓠꓬ ꓙꓲ-ꓢꓴ ꓬꓯꓼ ꓡ_ ꓟ ꓔꓯ ꓥꓳꓺ ꓡꓳꓸ ꓔꓬ ꓢꓴ ꓐꓴ ꓮꓽ ꓘꓶꓸ ꓢꓷ_ ꓟ ꓐꓯ ꓘꓶ ꓥ ꓡꓳ꓿ ꓖꓳ ꓡꓱ ꓥ_ ꓟꓲ ꓙꓲ-ꓢꓴ ꓟꓽ ꓬꓯꓼ ꓡ ꓢꓰꓽ꓿ ꓢꓲ ꓫꓬ ꓕꓳ ꓶ ꓠꓬ ꓥꓳꓽ ꓡꓰ ꓟꓽ ꓓ ꓟ_ ꓐꓰ ꓟꓸ ꓟꓲ ꓒꓶꓻ ꓢꓴ ꓠꓬ ꓥꓳꓽ ꓡꓰ ꓗꓴ_ ꓟ ꓔꓯ ꓦ ꓡꓱ ꓢꓴ ꓐꓴ ꓢꓷ_ ꓡꓳ꓿
	ꓙꓲ-ꓢꓴ ꓬꓯꓼ ꓡ_ ꓟ ꓟꓸ ꓟꓲ ꓚꓺ ꓒꓬꓱꓺ_ ꓟ ꓗꓪ ꓦ ꓡꓱ ꓢꓴ ꓐꓴ ꓔꓯ ꓪꓴ-ꓢ ꓡꓰ ꓙ ꓖꓴ ꓧꓳꓽ_ ꓡꓳ꓿ ꓪꓴ-ꓢ ꓠꓬ ꓬꓲ ꓟꓬꓱꓽ ꓔꓯ ꓠꓲꓹ ꓟ ꓫ ꓓꓴ ꓠꓯꓸꓼ ꓗꓪ ꓟꓽ ꓡꓳꓹ ꓬꓰ ꓝꓲ ꓠꓲꓹ ꓫꓵ꓿ ꓓꓳꓽ ꓚꓺ ꓟꓸ ꓖꓶ_ ꓟ ꓟꓬꓱꓽ ꓔꓯ ꓠꓬ꓾ ꓬꓲ ꓖꓳꓽ ꓗꓪ ꓠꓲꓹ ꓡꓱꓻ ꓗꓷ ꓟ ꓕꓲ ꓫꓵꓽ_ ꓡꓰ ꓐꓰ ꓟꓽ ꓡꓳꓸ ꓟꓳ ꓝꓲ ꓠꓲꓹ ꓫꓵ꓿ ꓞꓳ ꓤ ꓮ ꓟꓬꓹ ꓠꓬ ꓟꓷ ꓠꓷ ꓝ ꓘꓶ ꓗꓪ ꓟ ꓦꓬ ꓠꓬꓲ ꓔꓯ ꓢꓪ' ꓠꓬꓲ ꓠꓲꓹ ꓟꓽ ꓫꓵ꓾ ꓐꓰ ꓗꓷ ꓡꓰ ꓟ_ ꓡꓰꓽ ꓟꓽ ꓞꓲ꓾ ꓥꓳ ꓡꓳꓸ ꓓꓴ ꓓꓳꓽ ꓚꓺ ꓒꓬꓱꓺ_ ꓟ ꓟꓬꓱꓽ ꓔꓯ ꓥ_ ꓟꓲ ꓔꓳꓹ ꓔꓴ ꓡ_ ꓡꓳ꓿ ꓖꓳ ꓡꓰ ꓥ_ ꓟꓲ ꓕꓲ ꓐꓱ ꓢꓴ ꓠꓬ ꓢꓲ-ꓫꓬ-ꓟ-ꓦ_ ꓐꓰ ꓢꓲ ꓫꓬ ꓕꓳ ꓶ ꓡꓰ ꓔꓳꓹ ꓙ ꓔ ꓟ ꓙꓵꓻ ꓠꓲꓹ ꓔꓯ ꓒꓳꓹ ꓠꓲꓹ ꓟꓽ ꓫꓵ꓿ ꓘꓳ ꓣꓴ ꓟꓶ ꓔ ꓟ ꓠꓬꓲ ꓟꓳ ꓓꓴ ꓔꓯ ꓫꓺ ꓒꓵꓽ ꓔ ꓠꓹ ꓟ ꓠꓬ ꓚꓲ ꓛꓬ ꓶꓻ ꓥ ꓡꓳ꓾ ꓐꓰ ꓘꓳ ꓣꓴ ꓢꓲ ꓠꓬꓲ꓾ ꓢꓲ ꓫꓬ ꓕꓳ ꓶ ꓔꓯ ꓧꓪꓺ ꓟꓰꓹ ꓠꓬꓲ ꓠꓹ ꓟ ꓐꓱ ꓶ ꓪꓽ ꓘꓴ ꓢꓲ ꓠꓬꓲ꓾ ꓢꓲ ꓫꓬ ꓕꓳ ꓶ ꓔꓯ ꓧꓪꓺ ꓟꓰꓹ ꓠꓬꓲ_ ꓡꓳ꓿ ꓟꓷ ꓠꓷ ꓝ ꓘꓶ ꓗꓪ ꓟ ꓦꓬ ꓠꓬꓲ ꓬꓲ ꓝꓲ ꓢꓪ' ꓚꓱꓹ ꓗꓪ ꓛꓬꓻ ꓡꓰ ꓓꓴ ꓟꓽ ꓙꓳ ꓟ ꓔꓯ ꓬꓲ ꓪ ꓢꓷꓸ ꓕꓶꓻ ꓡꓰ ꓠꓬꓲ꓾ ꓢꓲ ꓫꓬ ꓦꓲ ꓙ ꓖꓴ ꓔꓯ ꓧꓪꓺ ꓟꓰꓹ ꓠꓬꓲ_ ꓡꓳ꓿ 2300 ꓠꓬꓲ ꓠꓬ ꓯ-ꓕ-ꓫꓱ ꓡꓰ (ARTAXERXES) ꓙꓱ-ꓣꓴ ꓢ ꓡꓱ ꓔꓯ ꓫꓬ ꓔꓴꓸꓸ ꓠꓹ ꓟ ꓐꓱ ꓶ 457 ꓐꓚ ꓗꓪ ꓕꓵꓼ ꓪ ꓖꓶꓽ ꓗꓶ ꓟ ꓙꓵ ꓗꓪ ꓥ-ꓡꓳ ꓐꓰ ꓢꓷꓸ ꓪ ꓓ ꓡꓳ꓿ ꓕꓱ ꓕꓲ ꓘꓶꓽ ꓗꓪ ꓐꓰ ꓪꓴꓸ ꓔꓴ ꓢꓳꓼ ꓠꓬꓲ ꓠꓬ ꓓ 9ꓽ25-27 ꓗꓪ ꓐꓯ ꓔꓸ ꓟ ꓙꓵꓹ ꓔꓯ ꓔꓱ ꓔꓱ ꓐꓰ ꓜꓯꓸꓸ ꓜꓳꓽ ꓟ ꓡꓳ ꓟꓳ ꓓ ꓡꓳ꓿ 69 ꓠꓽ ꓠꓬ 2300 ꓘꓳꓼ ꓗꓪ ꓟ 483 ꓠꓬ ꓟꓰ ꓞꓶꓸꓸ ꓟꓰ ꓔꓸ ꓢꓴ ꓟꓲ-ꓢ-ꓬ ꓔꓯ ꓜꓯꓼ ꓡ ꓡꓳ ꓝꓮꓲꓹ ꓮꓓ 27 ꓗꓪ ꓙꓲ-ꓢꓴ ꓖꓳ ꓓꓱꓽ ꓔꓲꓹ ꓕꓯꓽ ꓢꓲ-ꓫꓬ ꓟ ꓦ ꓡꓰ ꓟꓰ ꓞꓶꓸꓸ ꓟꓰ ꓗꓷ-ꓟ ꓐꓲꓸꓸ ꓡ ꓗꓷ-ꓟ ꓥ ꓡꓳ꓿ 70 ꓠꓽ ꓟ ꓬꓲꓸ ꓔꓱꓹ ꓫꓵ ꓗꓪ ꓟꓲ-ꓢ ꓬ ꓔꓯ ꓠꓬ ꓟꓽ ꓔꓬ ꓡꓰ ꓝꓲ-ꓸ ꓝꓮꓲꓹ ꓬꓲꓸ ꓖꓳ ꓓꓱꓽ ꓔꓲꓹ ꓗꓪ ꓚꓳꓸ 3 ꓘꓳꓼ ꓐꓶꓽ ꓮꓓ 31 ꓗꓪ ꓠꓬ ꓡꓯ ꓐꓳ ꓔꓶꓸ ꓓꓴ ꓗꓪ ꓕꓯꓼ ꓢꓰꓼ ꓗꓷ-ꓟ ꓥ ꓡꓳ꓿ 70 ꓠꓽ ꓥꓹ ꓠꓬ 490 ꓘꓳꓼ ꓠꓬ ꓬꓴ-ꓔ ꓡ ꓞꓳ ꓐꓴ ꓔꓯ ꓗꓴꓸ ꓙꓵꓽ ꓙꓳꓹ ꓟ ꓥ ꓡꓳ꓿ ꓕꓱ ꓕꓲ ꓙꓵꓹ ꓡꓳꓹ ꓡ ꓕꓯꓽ ꓑ ꓫꓬ ꓐꓴ ꓠꓬ ꓙꓲ-ꓢꓴ ꓔꓯ ꓟꓽ ꓘꓴ ꓣꓴ ꓢꓲꓸ ꓬꓲꓸ ꓢꓲꓸꓸ ꓤꓼ ꓐꓴ ꓔꓯ ꓗꓸ ꓧꓪꓸ ꓡꓳ꓿ ꓖꓳ ꓕꓯꓽ ꓝꓲ-ꓓꓴ ꓐꓴ ꓠꓬ ꓮꓓ 34 ꓗꓪ ꓐꓶꓽ ꓞꓳ ꓐꓴ ꓔꓯ ꓐꓯ ꓖꓶꓽ ꓙꓰ- ꓟ ꓥ-ꓡꓳ꓿ 2300 ꓗꓪ ꓟ 490 ꓘꓳꓼ ꓠꓬ ꓖꓴ ꓡꓰ ꓢꓲꓸ ꓜꓰꓸꓸ ꓞꓹ ꓢꓲꓽ ꓟ ꓠꓬ 1810 ꓥ-ꓡꓳ꓿ ꓮꓓ 34 ꓗꓪ ꓚꓳꓸ 1810 ꓗꓪ ꓛꓲ ꓠꓬ 1844 ꓥ-ꓡꓳ꓿ ꓖꓳ ꓕꓯꓽ ꓟꓴ ꓗꓪ ꓝꓲ ꓓꓴ ꓡꓰ ꓟꓲ ꓠꓯꓸꓹ ꓔꓯ ꓢꓲ ꓫꓬ ꓡꓰ ꓝꓲ ꓓꓴ ꓥꓳ ꓐꓰ ꓐꓯ-ꓡꓳ꓿ ꓟꓷ-ꓠꓷꓹ ꓝꓸ ꓘꓶꓽ ꓮ ꓙꓵꓽ ꓠꓬ ꓐꓲꓸꓸ ꓡ ꓗꓶ- ꓟ ꓥ-ꓡꓳ꓿     
	ꓟꓲ ꓠꓯ ꓠꓬ ꓢꓲ ꓫꓬ ꓦꓲ ꓥ ꓡꓳ꓾ ꓐꓯ_ ꓟ ꓒꓶꓻ ꓘꓶꓽ ꓔꓯ ꓔꓳꓹ ꓙ ꓓꓴ ꓟꓸ ꓟꓲ ꓝꓲ ꓗꓸ ꓚꓵꓺ ꓟꓽ ꓙꓳ ꓟ ꓔꓯ ꓬꓲ ꓪ ꓢꓷ ꓡꓰ_ ꓡꓳ꓿ ꓝꓮꓲ ꓢꓲ ꓫꓬ ꓖꓴ_ ꓐꓰ ꓢꓲ ꓫꓬ ꓖꓴ ꓲ' ꓔ ꓟ ꓟꓵꓽ ꓔꓳ_ ꓐꓰ ꓢꓲ ꓫꓬ ꓖꓴ ꓗꓪ ꓬꓰ_ ꓟ ꓟꓬꓱꓽ_ ꓐꓰ ꓗꓴ ꓙꓲ ꓙꓳ ꓢꓲ ꓒꓶꓻ ꓟꓸ ꓖꓶ ꓔ ꓟ ꓔꓯ ꓦꓲ-ꓐꓱ-ꓣꓴ 9ꓽ1-5 ꓗꓪ ꓬꓲ ꓪ ꓧꓪꓺ ꓟꓶ ꓗꓷ_ ꓡꓳ꓿
	“ꓖꓳ ꓡꓱ ꓠꓬ ꓘꓶꓽ ꓫꓵ ꓬꓲ ꓪꓴꓸ ꓕꓲ ꓟ_ ꓟꓲ ꓪꓴ-ꓢ ꓔꓯ ꓣꓱꓽ ꓙ ꓠꓹ ꓟ ꓙꓵꓽ ꓚꓱꓹ_ ꓐꓰ꓾ ꓟꓲ ꓠꓯ ꓗꓪ ꓟ ꓢꓲ ꓫꓬ ꓦꓲ ꓙꓳ_ ꓡꓳ꓿ ꓮ ꓡꓲꓳ ꓐꓯ ꓠꓬ ꓙ ꓖꓶ ꓔ_ ꓟ ꓟꓶ ꓔꓶꓸ ꓦꓲ ꓙꓳ_ ꓡꓳ꓿ ꓬꓲ ꓪꓴꓸ ꓕꓲꓽ ꓗꓳꓹ ꓔꓯ ꓠꓬ ꓢꓲ ꓫꓬ ꓖꓴ ꓐꓯ_ ꓡꓳ꓿ ꓖꓳ ꓕꓲ ꓗꓳꓹ ꓠꓯꓸꓼ ꓗꓪ ꓠꓬ ꓟꓬ ꓡꓴ ꓕꓲꓺ_ ꓐꓰ ꓢꓽ ꓡ_ ꓐꓰ꓾ ꓔꓲꓺ ꓟꓳꓸ ꓔ_ ꓟ ꓒꓵꓼ ꓙꓳ_ ꓡꓳ꓿ ꓝꓮꓲ ꓗꓳꓹ ꓛꓺ ꓠꓬꓲꓽ ꓟ ꓕꓲ ꓟ ꓟ ꓗꓸ ꓠꓯꓸ ꓢꓲ ꓗꓪ ꓠꓬ꓾ ꓮꓽ ꓘꓶꓸ ꓢꓲ ꓫꓬ ꓖꓴ꓾ ꓐꓰ꓾ ꓐꓯ_ ꓟ ꓟꓶ ꓔꓶ ꓦꓲ ꓕꓲꓽ ꓗꓳꓹ ꓙꓳ_ ꓡꓳ꓿ ꓖꓳ ꓠꓯꓸꓼ ꓗꓪ ꓠꓬ ꓫꓵꓺ ꓔꓱꓹ ꓠꓷꓼ ꓔ_ ꓟ ꓫꓳꓸ ꓛꓴꓻ ꓖꓴ_ ꓐꓰ꓾ ꓫꓵꓺ ꓡꓰ ꓔꓱꓹ ꓠꓷꓼ ꓔ_ ꓟ ꓘꓶ ꓫꓵꓽ ꓝꓲꓸ ꓖꓶ ꓙꓳ_ ꓡꓳ꓿ ꓝꓲꓸ ꓖꓶ ꓖꓳ ꓟ ꓠꓯꓸꓼ ꓗꓪ ꓠꓬ ꓟ-ꓠ ꓗꓶ ꓔ ꓟ ꓫꓵꓺ ꓬꓲ ꓪꓴꓻ ꓤ_ ꓐꓰ꓾ ꓬꓲꓸ ꓡꓯꓼ ꓑꓵꓺ ꓓꓳꓺ ꓗꓷ ꓟ ꓯ-ꓣꓷꓠ ꓙꓽ ꓥꓳ_ ꓐꓰ ꓘꓶ ꓫꓵꓽ ꓒꓬꓸ ꓠꓬꓲꓽ ꓒꓬꓸ ꓙꓳ_ ꓡꓳ꓿ ꓝꓲꓸ ꓖꓶ ꓖꓳ ꓟ ꓕꓯ ꓢꓲ ꓗꓪ ꓠꓬ꓾ ꓐꓬꓱꓼ ꓡꓱꓼ ꓡꓱꓼ ꓟ ꓚꓲ-ꓡꓴ-ꓑꓷ ꓡꓰ ꓣꓱ-ꓛꓰ-ꓖꓶ-ꓕꓲꓺ ꓔꓯ ꓛꓸ ꓔ_ ꓡꓳ꓿ ꓕꓱ ꓟꓬ ꓫꓵꓽ ꓔꓯ ꓠꓬ ꓮ ꓟꓶ ꓜꓲ ꓜꓲ ꓟꓵ ꓟꓵ ꓐꓯ ꓟꓽ ꓐ ꓡ꓿”
	ꓢꓲ ꓫꓬ ꓖꓴ ꓖꓳ ꓟ ꓠꓬ (ꓢꓲ ꓫꓬ ꓦꓲ) ꓟꓲ ꓠꓯ ꓗꓪ ꓪꓴ-ꓢ ꓔꓬ ꓖꓴ ꓬꓰ ꓠꓹ ꓟ꓾ ꓪꓴ-ꓢ ꓡꓰ ꓟꓳ-ꓫꓲ ꓔꓯ ꓫꓬꓹ ꓝꓲ_ ꓟ ꓟꓶ ꓔꓶꓸ ꓦꓲ ꓥ ꓡꓳ꓿ “ꓖꓳ ꓡꓱ ꓢꓲ ꓥꓪ ꓬꓲ ꓪ ꓗꓳ ꓡꓳ ꓗꓪ ꓔꓬ ꓠꓹ ꓟ꓾ ꓬꓲ ꓪ ꓠꓬ ꓥꓪ ꓐꓱ ꓶ ꓢꓲ ꓫꓬ ꓖꓴ ꓫꓬꓹ ꓖꓶ ꓝꓲ꓿” ꓓꓳ 25ꓽ8꓿ ꓟꓶ ꓔꓶꓸ ꓦꓲ ꓠꓬ ꓮꓽ ꓘꓶꓸ ꓪꓴꓽ_ ꓟ ꓦꓲꓻ ꓕꓲ ꓦꓲꓻ ꓥ ꓡꓳ꓿ ꓦꓲꓻ ꓐꓱꓺ_ ꓟꓲ ꓙꓳ_ ꓡꓳ꓿ ꓠꓯꓸꓼ ꓗꓪ ꓠꓬ ꓢꓲ ꓫꓬ ꓖꓴ_ ꓐꓰ ꓮꓽ ꓘꓶꓸ ꓢꓲ ꓫꓬ ꓖꓴ ꓠꓬꓲꓽ ꓗꓳꓹ ꓙꓳ ꓢꓲ꓾ ꓖꓳ ꓠꓬꓲꓽ ꓗꓳꓹ ꓟ ꓠꓬꓲꓽ ꓗꓴꓸ ꓚꓸꓼ ꓗꓪ ꓠꓬ꓾ ꓮꓽ ꓘꓶ ꓡꓳꓸ ꓐꓲꓻ_ ꓟ ꓗꓳꓹ ꓛꓺ ꓡꓰ ꓛꓺ ꓔ_ ꓡꓳ꓿ ꓢꓲ ꓫꓬ ꓖꓴ ꓗ ꓘꓶ ꓔꓯ ꓥ_ ꓟꓲ ꓡꓳꓸ ꓐꓲꓻ_ ꓟ ꓑꓲꓸ ꓛꓺ ꓡꓰ ꓑꓲꓸ ꓔ_ ꓡꓳ꓿ 

ꓢꓲ ꓫꓬ ꓖꓴ_ ꓐꓰ ꓮꓽ ꓘꓶꓸ ꓢꓲ ꓫꓬ ꓖꓴ ꓗꓳꓹ

	ꓢꓲ ꓫꓬ ꓖꓴ ꓖꓴ ꓟꓶꓸ ꓕꓲ ꓛꓱꓽ ꓗꓪ ꓠꓬ ꓟꓳꓼ ꓡꓳ ꓢ ꓘꓪ ꓟꓽ ꓫꓵꓻ  ꓟ ꓟꓬ ꓡꓴ ꓕꓲꓺ ꓫꓵꓽ ꓟ ꓙꓳ_ ꓡꓳ꓿ ꓖꓴ ꓪꓴꓸ ꓔꓯꓸ ꓟꓳꓸ ꓠꓬ꓾ ꓔꓲꓺ ꓟꓳꓸ ꓔ ꓟ ꓫꓪ ꓒꓵꓼ ꓢꓽ ꓡ ꓕꓲ ꓟ ꓙꓳ_ ꓡꓳ꓿ ꓢꓲ ꓫꓬ ꓖꓴ_ ꓐꓰ ꓮꓽ ꓘꓶꓸ ꓢꓲ ꓫꓬ ꓖꓴ ꓠꓬꓲꓽ ꓗꓴꓸ ꓚꓸꓼ ꓗꓪ ꓗꓳꓹ ꓛꓺ ꓟꓲ ꓕꓯ ꓗꓪ ꓠꓬ꓾ ꓫꓵꓺ ꓡꓰ ꓫꓬꓹ ꓔ_ ꓟ ꓔꓲꓺ ꓖꓴ ꓕꓲ ꓟ ꓙꓳ_ ꓡꓳ꓿ ꓫꓳꓸ ꓔꓲꓺ ꓖꓴ ꓗꓪ ꓟ ꓫꓳ ꓠꓱ ꓓꓴ ꓠꓬ ꓬꓲ-ꓢꓷ-ꓡꓰ ꓐꓴ ꓪꓽ ꓘꓴ ꓘꓶꓽ_ ꓐꓰ ꓕꓲ ꓛꓳꓻ_ ꓪꓴ-ꓢ ꓔꓬ ꓗꓪ ꓕꓲꓽ ꓠꓬꓲ ꓡꓰ ꓕꓲ ꓠꓬꓲ ꓓꓯꓺ ꓙꓰ ꓔꓬ_ ꓡꓳ꓿ ꓮ ꓘꓶꓸ ꓢꓲ ꓫꓬ ꓖꓴ ꓗꓪ ꓠꓬ ꓙꓵꓽ ꓗꓺ ꓞꓲꓻ ꓙꓰꓽ ꓐꓳ ꓔ ꓟ ꓭꓸ ꓒꓬꓸ ꓗꓶ ꓔ ꓟ ꓘꓶ ꓫꓵꓽ ꓝꓲ ꓖꓶ ꓙꓳ_ ꓡꓳ꓿ ꓘꓶ ꓫꓵꓽ ꓝꓲ ꓖꓶ ꓔꓯ ꓠꓬ ꓫꓵꓺ ꓡꓰ ꓔꓱꓹ ꓠꓷꓼ ꓔ_ ꓡꓳ꓿ ꓝꓲꓸ ꓖꓶ ꓖꓳ ꓟ ꓔꓯ ꓠꓬ ꓣꓱꓽ-ꓛꓰ-ꓖꓶ-ꓕꓲꓺ ꓡꓰ ꓑꓲ ꓔ ꓢꓲ꓾ ꓖꓳ ꓟ ꓕꓯ ꓢꓲ ꓗꓪ ꓠꓬ ꓫꓵꓺ ꓫꓬꓻ ꓡꓰ ꓫꓬꓹ ꓔ ꓟ ꓚꓲ-ꓡꓴ-ꓑꓷ ꓠꓬꓲꓽ ꓣꓳ ꓐꓬꓱꓽ ꓡꓰ ꓛꓸ ꓔ_ ꓡꓳ꓿ ꓚꓲ-ꓡꓴ-ꓑꓷꓼ ꓠꓬꓲꓽ ꓟ ꓔꓱ ꓦꓲꓺ ꓗꓪ ꓟ ꓐꓬꓱꓼ ꓡꓱꓼ ꓡꓱꓼ ꓟ ꓟꓴ ꓗꓴꓸ ꓠꓬ꓾ ꓪꓴ-ꓢ ꓔꓬ ꓟ ꓔꓯ ꓟꓳꓸ ꓖꓶ ꓓꓳ ꓡ_ ꓡꓳ꓿
	ꓦꓲ-ꓐꓱ-ꓣꓴ ꓡ ꓞꓳ ꓐꓴ ꓘꓷ-ꓠꓽ ꓟꓵ ꓗꓪ ꓔꓬ ꓕꓶꓻ ꓡꓰ ꓗ ꓠꓯ꓾ ꓟꓶ ꓔꓶ ꓦꓲ ꓔꓲꓸ ꓫꓵ ꓢꓳ-ꓡꓳ-ꓟꓳ ꓢꓲ ꓫꓬ ꓦꓲ ꓫꓬꓹ_ ꓡꓳ꓿ ꓢꓲ ꓫꓬ ꓦꓲ ꓠꓬ ꓟꓶ ꓔꓶꓸ ꓦꓲꓻ ꓢꓶꓸ ꓟꓽ ꓞꓲ ꓤꓰꓻ ꓢꓲ꓾ ꓪ ꓜꓲ ꓪꓴꓽ_ ꓥ_ ꓟꓲ꓾ ꓔꓯꓺ ꓡꓲꓽ ꓔꓯꓺ ꓒꓰꓼ ꓠꓬ ꓕꓲꓽ ꓡꓰꓹꓼ ꓥ ꓡꓳ꓿ ꓢꓲ ꓫꓬ ꓦꓲ ꓖꓳ ꓟ ꓠꓬ ꓮꓓ (70) ꓘꓳꓼ ꓣꓳ-ꓟ ꓡꓰ ꓐꓬ ꓡꓰ ꓝꓲ_ ꓟ ꓦꓬ ꓠꓬꓲ ꓗꓪ ꓛꓲ ꓙꓳ ꓞꓹ ꓔꓬ_ ꓡꓳ꓿ ꓘꓶ ꓫꓵꓽ ꓬꓲꓸ ꓪꓴꓸ ꓕꓲ ꓟ- ꓐꓰ ꓗꓴ ꓙꓲ ꓙꓳ_ ꓟ ꓢꓲ ꓫꓬ ꓖꓴ ꓕꓱ ꓟ ꓠꓬ꓾ ꓢꓲ ꓫꓬ ꓕꓳ ꓶ ꓗꓪ ꓟꓳꓸ ꓖꓶ ꓔ_ ꓟ꓾ ꓟꓲ ꓠꓯ_ ꓐꓰ ꓗꓴꓸ ꓙꓲꓽ ꓙꓳ- ꓟ ꓕꓲꓽ ꓟ- ꓡꓰꓽ ꓟ ꓢꓲ ꓫꓬ ꓖꓴ ꓥ ꓡꓳ꓿ ꓖꓳ ꓡꓱ ꓥ ꓠꓬ ꓘꓶ ꓫꓵꓽ ꓫꓵꓼ ꓗꓪ ꓢꓲ ꓫꓬ ꓖꓴ ꓟꓽ ꓙꓳ ꓡ?
	ꓔꓱꓹ ꓚꓵꓺ_ ꓟ ꓔꓯ ꓧꓪꓺ ꓟꓰꓹ ꓢꓴ ꓐꓴ ꓠꓬ ꓦꓲ-ꓐꓱ-ꓣꓴ ꓕꓳ ꓶ ꓔꓯ ꓥꓸ ꓠꓬꓲ ꓗꓷ ꓕꓯ꓾ “ꓖꓳ ꓡꓱ ꓠꓬ ꓘꓶ ꓫꓵ ꓬꓲꓸ ꓪꓴꓸ ꓕꓲꓽ ꓟ_ ꓟꓲ ꓪꓴ-ꓢ ꓔꓯ ꓣꓱꓽ ꓙ ꓠꓹ ꓟ ꓙꓵꓽ ꓚꓱꓹ_ ꓐꓰ꓾ ꓟꓲ ꓠꓯ ꓗꓪ ꓟ ꓢꓲ ꓫꓬ ꓦꓲ ꓙꓳ_ ꓡꓳ꓾” ꓐꓯ_ ꓟ ꓐꓯ ꓘꓶ ꓡꓰ ꓖꓴꓺ ꓟꓳꓸ ꓖꓶ ꓔ ꓟ꓾ ꓘꓶ ꓫꓵꓽ ꓫꓵꓼ_ ꓐꓰ ꓗꓪ' ꓫꓵ_ ꓟ ꓢꓲ ꓫꓬ ꓖꓴ ꓔꓯ ꓡꓳꓸ ꓟꓳ ꓗꓷ_ ꓡꓳ꓿ (8) ꓕꓱꓺ ꓟ ꓬꓲꓸ ꓪꓴꓸ ꓗꓪ ꓵꓺ ꓠꓬꓲ ꓗꓷ ꓕꓯ꓾ “ꓥꓪ ꓠꓴꓽ ꓐꓯ_ ꓟ ꓗꓪ ꓬꓳꓹ ꓚꓲꓽ_ ꓟ ꓕꓲꓽ ꓘꓶ ꓠꓬ ꓕꓱ ꓡꓱ ꓥ ꓡꓳ꓾ ꓟꓴ ꓗꓪ ꓕꓯ ꓢꓲ ꓗꓴꓺ ꓙꓳ ꓢꓴ ꓪ ꓔꓲ ꓙꓵꓽ ꓠꓬꓲꓸ ꓕꓲꓺ ꓡꓯ ꓙ ꓗꓪ ꓠꓬꓲꓸ ꓠꓸ ꓡꓰ_ ꓟ ꓔꓲꓺ ꓒ ꓓꓽ ꓟ ꓕꓱ ꓡꓱ ꓫꓵꓽ ꓕꓲ ꓣꓳ ꓣꓳꓽ ꓙꓳ_ ꓡꓳ꓿ ꓬꓲ ꓠꓬ ꓢꓲ ꓫꓬ ꓖꓴ ꓗꓪ꓾ ꓦꓲ ꓚꓵꓺ ꓗꓪ ꓣꓱꓽ ꓙ ꓢꓴ ꓕꓲ ꓣꓳ ꓥ ꓡꓳ꓿ ꓦꓲ ꓐꓱ ꓕꓱ ꓟ ꓠꓬ ꓢꓲꓺ ꓒ ꓡꓰ ꓔꓶꓸ ꓔ_ ꓟ ꓥ ꓡꓳ꓾” ꓐꓰ꓾ ꓐꓯ_ ꓡꓳ꓿ ꓦꓲ 8ꓽ1-2꓿
	ꓕꓱ ꓗꓪ ꓘꓶ ꓫꓵ ꓫꓵꓼ ꓢꓲ ꓫꓬ ꓖꓴ ꓔꓯ ꓟꓳꓸ ꓖꓶ ꓔ_ ꓡꓳ꓿ ꓘꓶ ꓫꓵ ꓬꓲꓸ ꓪꓴꓸ ꓕꓲ ꓟ ꓬꓲ ꓢꓲ ꓫꓬ ꓖꓴ ꓔꓯ ꓟꓳ-ꓫꓲ ꓡꓰ ꓫꓬꓹ ꓔ_ ꓡꓳ꓿ ꓮ ꓟꓶ ꓘꓶ ꓫꓵꓽ ꓫꓵꓼ ꓢꓲ ꓫꓬ ꓖꓴ ꓔꓯ ꓠꓬ ꓪꓴ-ꓢ ꓡꓰ ꓫꓬꓹ ꓔ_ ꓡꓳ꓿ ꓧꓶꓸ ꓕꓯ ꓟ ꓢꓲ ꓫꓬ ꓖꓴ ꓗꓪ ꓠꓬ ꓟꓲ ꓠꓯ ꓞꓳ ꓤ ꓔꓲꓺ ꓒ ꓡꓰ ꓟꓬꓱꓽ ꓬꓰ ꓢꓲ꓾ ꓮ ꓟꓶ ꓟ ꓢꓲ ꓫꓬ ꓖꓴ ꓗꓪ ꓠꓽ꓾ ꓔꓲꓺ ꓒ ꓓꓽ ꓟ ꓥ ꓟ ꓙꓲ-ꓢꓴ ꓠꓬ ꓐꓹ ꓐ ꓡꓯ ꓙ ꓕꓲ ꓛꓱꓽ ꓗꓪ ꓠꓬꓲꓸ ꓠꓸ ꓔꓬ ꓢꓲ ꓟꓬꓱꓽ ꓬꓰ ꓔꓬ_ ꓡꓳ꓿ ꓮꓽ ꓠꓱ ꓟ ꓢꓲ ꓫꓬ ꓖꓴ ꓠꓬ ꓟꓲ ꓠꓯ ꓗꓪ ꓥ ꓢꓲ꓾ ꓮ ꓟꓶ ꓟ ꓠꓽ ꓟꓴ ꓗꓪ ꓗꓪ ꓥ ꓡꓳ꓿
	ꓟꓳ-ꓫꓲ ꓡꓰ ꓫꓬꓹ ꓔ ꓟ ꓢꓲ ꓫꓬ ꓖꓴ ꓠꓬ ꓔꓯꓺ ꓐꓬꓱꓽ ꓕꓲꓽ ꓟ ꓔꓯ ꓛꓳ ꓢꓲ ꓫꓬꓹ ꓔ_ ꓟ ꓥ ꓡꓳ꓿ “ꓥꓪ ꓦꓲ ꓐꓱꓺ_ ꓐꓰ ꓦꓲ ꓐꓱ ꓠꓯꓸꓼ ꓗꓪ ꓟ ꓣꓱꓽ ꓓꓴ ꓟꓴ ꓓꓴ ꓮ ꓙꓵꓽ ꓔꓯ ꓫꓬꓹ ꓠꓹ ꓟ ꓠꓬ꓾ ꓥꓪ ꓡꓰ ꓠꓴ ꓔꓯ ꓟꓳꓸ ꓖꓶ_ ꓟ ꓔꓯꓺ ꓐꓬꓱꓽ ꓔꓯ ꓛꓳ ꓢꓲ꓾ ꓫꓬꓹ ꓠ ꓗ_ ꓡꓳ꓿” “ꓪ ꓚꓲ ꓗꓪ ꓠꓴ ꓔꓯ ꓟꓳꓸ ꓖꓶ ꓗꓷ_ ꓟ ꓔꓯꓺ ꓐꓬꓱꓽ ꓔꓯ ꓛꓳ ꓢꓲ ꓓꓶꓽ ꓓꓳ ꓡ ꓠꓹ ꓟ ꓤ ꓟꓳ ꓠ ꓗ_ ꓡꓳ꓿” “ꓟꓶ ꓔꓶ ꓦꓲ ꓖꓳ ꓟ ꓠꓬ꓾ ꓮ ꓟꓶ ꓟ ꓦꓬ ꓠꓬꓲ ꓐꓱ ꓶ ꓔꓯꓺ ꓐꓬꓱꓽ ꓥ ꓡꓳ꓿” ꓢꓲ ꓫꓬ ꓖꓴ ꓗꓳꓹ ꓐꓴ ꓥ_ ꓟꓲ “ꓟꓴ ꓗꓪ ꓗꓪ ꓟ ꓔꓯ ꓔꓯꓺ ꓢꓲ ꓫꓬꓹ ꓔ_ ꓟ ” ꓥ ꓡꓳ꓿ “ꓬꓲ ꓪ ꓠꓬ ꓟꓴ ꓗꓪ ꓗꓪ ꓟ ꓦꓲ ꓐꓱ ꓬꓲ ꓐꓬꓱꓽ_ ꓐꓰ ꓬꓲ ꓶꓻ ꓥꓳꓽ ꓥ ꓟ ꓗꓪ ꓣꓱꓽ ꓙ_ ꓡꓳ꓿” “ꓮ ꓡꓲꓳ ꓐꓯ ꓠꓬ ꓙꓲ-ꓢꓴ ꓠꓽ꓾ ꓬꓲ ꓚꓵꓺ ꓟ ꓔꓯ ꓔꓯꓺ ꓔ ꓠꓬꓲ꓾ ꓡꓯ ꓒꓯꓹ ꓡꓰ ꓫꓬꓹ ꓔ_ ꓟ ꓢꓲ ꓫꓬ ꓖꓴ ꓗꓪ ꓟꓽ ꓓꓵꓽ ꓙꓰ꓾ ꓬꓲ ꓠꓽ ꓣꓳ ꓐꓱ ꓶ ꓪꓴ-ꓢ ꓬꓲ ꓟꓲ ꓙꓬ ꓗꓪ ꓮ ꓟꓶ ꓟꓳꓸ ꓖꓶ ꓠꓹ ꓟ꓾ ꓚꓵꓺ ꓚꓵ ꓟꓴ ꓗꓪ ꓕꓯ ꓢꓲ ꓗꓪ ꓓꓵꓽ ꓙꓰ_ ꓡꓳ꓿” ꓓꓳ 25ꓽ9ꓹ 40ꓼ ꓦꓲ 9ꓽ9ꓹ 23ꓼ 8ꓽ5ꓼ 9ꓽ24꓿
	ꓟꓴ ꓗꓪ ꓗꓪ ꓙꓳ_ ꓟ ꓢꓲ ꓫꓬ ꓖꓴ ꓠꓬ ꓟꓳ-ꓫꓲ ꓡꓰ ꓫꓬꓹ ꓔ ꓟ ꓟꓶ ꓔꓶ ꓦꓲ ꓬꓲ ꓔꓯꓺ ꓐꓬꓱꓽ ꓚꓵꓺ ꓥ ꓡꓳ꓿ ꓟꓲ ꓠꓯ ꓗꓪ ꓟ ꓟꓶ ꓔꓶꓸ ꓦꓲ ꓠꓬ꓾ ꓟꓴ ꓗꓪ ꓗꓪ ꓙꓲ-ꓢꓴ ꓣꓳ ꓐꓱ ꓶ ꓟꓬꓱꓽ ꓬꓰ ꓔꓬ ꓟ ꓢꓲ ꓫꓬ ꓖꓴ ꓐꓬꓱꓼ ꓡꓱ ꓡꓱꓼ ꓟ ꓬꓲ ꓶꓻ ꓥꓳꓽ ꓥ ꓡꓳ꓿ ꓪꓴ-ꓢ ꓡꓰ ꓟꓲ ꓠꓯ ꓗꓪ ꓟ ꓟꓶ ꓔꓶꓸ ꓦꓲ ꓔꓯ ꓣꓱꓽ ꓢꓲ꓾ ꓟꓴ ꓗꓪ ꓗꓪ ꓟ ꓢꓲ ꓫꓬ ꓖꓴ_ ꓐꓰ ꓗꓴꓸ ꓙꓲ ꓙꓳ_ ꓟ ꓔꓱꓹ ꓚꓵꓺ_ ꓟ_ ꓐꓰ꓾ ꓞꓳ ꓤ ꓔꓯ ꓚꓬꓴꓹ_ ꓟ ꓟꓬꓱꓽ_ ꓐꓰ ꓗꓪ' ꓫꓵꓽ_ ꓡꓳ ꓫꓵꓽ ꓔꓯ ꓟꓸ ꓖꓶ ꓔꓬ_ ꓡꓳ꓿ ꓓ 7ꓽ10꓿

ꓗꓳꓹ ꓠꓬꓲꓽ ꓟ

	ꓟꓴ ꓗꓪ ꓗꓪ ꓟ ꓢꓲ ꓫꓬ ꓖꓴ ꓗꓪ ꓗꓳꓹ ꓠꓬꓲꓽ ꓟ ꓙꓳ_ ꓟ ꓔꓯ ꓟꓶ ꓔꓶ ꓦꓲ ꓗꓪ ꓙꓳ_ ꓟ ꓢꓲ ꓫꓬ ꓖꓴ ꓗꓳꓹ ꓠꓬꓲꓽ ꓟ ꓡꓰ ꓟꓳꓸ ꓖꓶ ꓔ_ ꓡꓳ꓿ ꓟꓴ ꓗꓪ ꓗꓪ ꓙꓳ_ ꓟ ꓪꓴ-ꓢ ꓬꓲ ꓢꓲ ꓫꓬ ꓖꓴ ꓐꓬꓱꓽ ꓔꓯ ꓪꓴ-ꓢ ꓡꓰ ꓬꓳ-ꓦ ꓔꓯ ꓟꓳꓸ ꓖꓶ_ ꓡꓳ꓿ “ꓙꓵꓽ ꓠꓬꓲꓸ ꓕꓲ ꓟꓲ ꓕꓯ ꓗꓪ ꓠꓬ꓾ ꓟꓬꓺ ꓡꓴ ꓫꓵꓽ ꓟ ꓟꓬꓺ ꓔ_ ꓡꓳ꓿ ꓕꓱ ꓟ ꓠꓬ ꓪꓴ-ꓢ ꓦ ꓫꓵꓽ ꓟꓻ ꓥ ꓡꓳ꓿” “ꓟꓴ ꓗꓪ ꓝꓲ ꓓꓴ ꓝꓮꓲ ꓕꓲ ꓣꓳ ꓠꓬ꓾ ꓫꓳꓸ ꓛꓴ ꓖꓴ ꓫꓵꓺ ꓡꓴꓻ ꓕꓲꓽ ꓟ ꓔꓯꓹ ꓔ ꓢꓲ꓾ ꓔꓲꓺ ꓖꓴ ꓐꓻ ꓢꓲ ꓗꓪ ꓦꓰꓼ ꓡ_ ꓡꓳ꓿ ꓙꓵꓽ ꓠꓬꓲꓸ ꓕꓲꓺ ꓟꓲ ꓕꓯ ꓗꓪ ꓟ ꓫꓵꓺ ꓡꓰ ꓫꓬꓹ ꓔ_ ꓟ ꓔꓲ ꓖꓴ ꓗꓪ꓾ ꓢꓲ ꓫꓬ ꓖꓴ ꓥ ꓕ ꓑꓳ ꓶꓼ ꓓꓽ_ ꓟ ꓗꓪ ꓡꓴꓽ ꓖꓶ ꓠꓹ ꓟ꓾ ꓬꓲ ꓔꓯ ꓫꓳꓸ ꓮꓽ ꓟꓬꓹ ꓖꓶ ꓔ_ ꓡꓳ꓿” ꓟꓳ 4ꓽ5ꓼ 8ꓽ3꓿ ꓟꓷ ꓠꓷ ꓝ ꓒ ꓕꓱ ꓕꓲ ꓣꓳ ꓠꓬ ꓟꓴ ꓗꓪ ꓗꓪ ꓟ ꓢꓲ ꓫꓬ ꓖꓴ ꓗꓪ ꓟ ꓢꓲ ꓫꓬ ꓖꓴ ꓗꓳꓹ ꓔꓯ ꓡꓳꓸ ꓟꓳ ꓔꓬ ꓟ ꓥ ꓡꓳ꓿ ꓟꓲ ꓠꓯ ꓗꓪ ꓟ ꓟꓶ ꓔꓶꓸ ꓦꓲ ꓢꓲ ꓫꓬ ꓖꓴ ꓗꓳꓹ ꓗꓪ ꓙꓳ_ ꓟ ꓫꓵꓺ ꓡꓰ ꓫꓬꓹ ꓔ_ ꓟ ꓟꓬꓻ ꓡꓴ ꓕꓲꓺ ꓫꓵꓽ ꓟ ꓐꓰ ꓫꓳꓸ ꓛꓴ ꓔꓲꓺ ꓖꓴ ꓡꓰ ꓔꓯꓺ ꓔ ꓟ ꓟꓬ ꓡꓴ ꓕꓲꓺ ꓫꓵꓽ ꓟ_ ꓐꓰ ꓫꓵꓺ ꓙꓵꓽ ꓠꓬꓲꓸ ꓕꓲꓺ ꓔꓯ ꓡꓳꓸ ꓟꓳꓻ ꓔꓬ ꓟ  ꓥ ꓡꓳ꓿
	ꓝꓮꓲ “ꓟꓴ ꓗꓪ ꓕꓯ ꓢꓲ ꓗꓪ ꓟ ꓪꓴ-ꓢ ꓬꓲ ꓢꓲ ꓫꓬ ꓦꓲ ꓔꓯ ꓒꓴꓺ” ꓔ ꓢꓲ꓾ ꓗꓳꓹ ꓛꓺ ꓠꓯꓸꓼ ꓗꓪ ꓟ ꓮꓽ ꓘꓶꓸ ꓢꓲ ꓫꓬ ꓖꓴ ꓔꓯ ꓡꓳꓸ ꓠꓬꓲ ꓗꓷ ꓕꓯ꓾ “ꓘꓶ ꓫꓵ ꓝꓲꓸ ꓖꓶ” ꓔꓯ ꓟꓳ ꓪ_ ꓡꓳ꓿ ꓝꓲ ꓖꓶ ꓖꓳ ꓟ ꓔꓯ ꓠꓬ ꓙꓵꓽ ꓗ ꓞꓲ ꓙꓰꓽ ꓐꓳ ꓔ ꓟ ꓭꓸ ꓒꓬꓸ ꓗꓶ ꓠꓹ ꓟ ꓐꓱ ꓶ꓾ ꓟꓳ-ꓫꓲ ꓡꓰ ꓫꓬꓹ ꓔ ꓟ ꓘꓶ ꓫꓵꓽ ꓝꓲꓸ ꓖꓶ ꓡꓰ ꓔꓯꓺ ꓔ_ ꓡꓳ꓿ ꓟꓳ 11ꓽ19꓿
	ꓟꓸ ꓟꓲ ꓕꓱ ꓟ ꓔꓯ ꓢꓳꓺ ꓠꓬꓲ ꓗꓷ ꓕꓯ꓾ ꓟꓴ ꓗꓪ ꓕꓯ ꓢꓲ ꓗꓪ ꓥ_ ꓟꓲ ꓢꓲ ꓫꓬ ꓦꓲ ꓕꓲꓽ ꓟ ꓙꓳ_ ꓟ ꓬꓲꓸ ꓗꓸ ꓚꓵꓺ ꓔꓯ ꓡꓳꓸ ꓟꓳ_ ꓡꓳ꓿ ꓟꓳ-ꓫꓲ ꓠꓬ ꓬꓲ ꓔꓯ ꓟꓳꓸ ꓖꓶ ꓡ_ ꓟ ꓔꓯꓺ ꓐꓬꓱꓽ ꓔꓯ ꓛꓳ ꓢꓲ ꓟꓶ ꓔꓶꓸ ꓦꓲ ꓔꓯ ꓫꓬꓹ ꓔ_ ꓡꓳ꓿ ꓔꓯꓺ ꓐꓬꓱꓽ ꓖꓳ ꓟ ꓠꓬ ꓟꓴ ꓗꓪ ꓗꓪ ꓚꓵꓺ ꓚꓵꓺ ꓙꓳ ꓞꓹ ꓔꓬ_ ꓟ ꓢꓲ ꓫꓬ ꓦꓲ ꓥ ꓡꓳ꓾ ꓐꓯ_ ꓟ ꓔꓯ ꓝꓲ ꓓꓴ ꓒꓳ-ꓡꓳ ꓡꓰ ꓟꓸ ꓖꓶ ꓔ_ ꓡꓳ꓿ ꓬꓳ-ꓦ ꓥ_ ꓟꓲ ꓢꓲ ꓫꓬ ꓦꓲ ꓖꓳ ꓕꓲꓽ ꓟ ꓔꓯ ꓢꓷ ꓙ ꓟꓳ ꓙ ꓔ_ ꓡꓳ꓿
	ꓟꓴ ꓗꓪ ꓗꓪ ꓟ ꓢꓲ ꓫꓬ ꓦꓲ ꓠꓯꓸꓼ ꓗꓪ ꓙꓳ_ ꓟ ꓮꓽ ꓘꓶꓸ ꓢꓲ ꓫꓬ ꓖꓴ ꓗꓳꓹ ꓗꓪ ꓪꓴ-ꓢ ꓬꓲ ꓙꓵꓽ ꓗ ꓙꓳ_ ꓡꓳ꓿ ꓙꓵꓽ ꓗ ꓗꓶ ꓔ ꓟ ꓘꓶ ꓫꓵꓽ ꓝꓲꓸ ꓖꓶ ꓔꓯ ꓠꓬ ꓣꓱ-ꓛꓰ-ꓖꓶ-ꓕꓲ ꓡꓰ ꓑꓲꓸ ꓔ ꓢꓲ꓾ ꓝꓲꓸ ꓖꓶ ꓖꓳ ꓟ ꓟꓲ ꓙꓬ ꓗꓪ ꓙꓲ-ꓢꓴ ꓠꓬ꓾ ꓝꓴꓲ ꓙꓳ ꓢꓴ ꓐꓴ ꓐꓱ ꓶ ꓖꓶꓻ ꓬꓲꓼ ꓙ ꓔꓬ_ ꓡꓳ꓿ ꓟꓴ ꓗꓪ ꓕꓲ ꓟ ꓡꓱꓸꓼ ꓔꓯ ꓓꓵ ꓙ ꓟꓶꓻ ꓡꓰ ꓝꓲ_ ꓟ ꓫꓴꓹ ꓣꓴ_ ꓟ ꓚꓴꓽ ꓬꓲꓹ ꓠꓯꓸꓼ ꓗꓪ ꓠꓬ꓾ ꓔꓱꓹ ꓜꓳꓽ_ ꓟ_ ꓐꓰ ꓫꓱꓸ ꓤ ꓠꓲꓹ ꓔꓯ ꓔꓺ ꓡꓯ ꓘꓳ ꓔ ꓟ ꓔꓯ ꓟꓳꓸ ꓖꓶ ꓓꓳ ꓡ_ ꓡꓳ꓿ ꓪꓴ-ꓢ ꓡꓰ ꓓꓵꓽ ꓙ ꓒꓳꓹ ꓬꓲꓼ ꓡ ꓟ ꓝꓴꓲ ꓙꓳ ꓢꓴ ꓔꓯ ꓙꓲ ꓫꓬ_ ꓟ ꓚꓬꓹ ꓖꓶ_ ꓕꓯ꓾ ꓪꓴ-ꓢ ꓬꓲ ꓔꓱꓹ ꓜꓳꓽ ꓟ ꓠꓬ ꓡꓯ ꓫꓵ ꓙꓳ ꓔꓬ ꓢꓰꓽ ꓠꓬꓲ꓾ ꓕꓱ ꓟ ꓠꓽ ꓓꓵ ꓙ ꓟꓶ ꓓꓴ ꓥꓳ꓿ ꓟꓴ ꓗꓪ ꓝꓲ ꓓꓴ ꓐꓴ ꓥ ꓟꓲ ꓕꓱ ꓟ ꓔꓯ ꓡꓳꓸ ꓠꓲꓹ ꓫꓵ_ ꓥꓳ꓿
	ꓞꓳ ꓤ ꓐꓱ ꓶ ꓙꓲ-ꓢꓴ ꓡꓰ ꓜꓲꓽ ꓟꓳꓽ ꓬꓰ_ ꓟ ꓟꓬꓱꓽ ꓔꓯ ꓢ-ꓚꓬ-ꓡꓲ-ꓬ ꓕꓳ ꓶ ꓗꓪ ꓡꓳꓸ ꓟꓳ_ ꓡꓳ꓿ ꓙꓲ-ꓢꓴ ꓠꓬ “ꓬꓰ-ꓧꓳ-ꓧꓪ ꓬꓲ ꓢꓲ ꓫꓬ ꓦꓲ ꓔꓯ ꓜꓶ_ ꓥꓳ꓿ ꓬꓲ ꓠꓬ ꓬꓰ-ꓧꓳ-ꓧꓪ ꓬꓲ ꓢꓲ ꓫꓬ ꓦꓲ ꓔꓯ ꓜꓶ ꓗꓷ ꓢꓲ꓾ ꓪ ꓔꓲ ꓟꓬꓱ ꓓꓳꓽ_ ꓟꓲ ꓙꓳ_ ꓥꓳ꓿ ꓬꓲ ꓠꓬ ꓬꓲ ꓙꓵꓽ ꓠꓬꓲꓸ ꓕꓲꓺ ꓗꓪ ꓠꓬꓲꓸ ꓠꓸ ꓢꓲ ꓙꓵꓽ_ ꓥꓳ꓿ ꓬꓲ ꓠꓬ ꓬꓲ ꓙꓵꓽ ꓠꓬꓲꓸ ꓕꓲꓺ ꓗꓪ ꓔꓲꓺ ꓒ_ ꓟꓲ ꓣꓱꓽ_ ꓥꓳ꓿ ꓟꓬꓱ ꓐꓬꓱꓼ ꓘꓶ ꓕꓱ ꓠꓬꓲꓽ ꓫꓵ ꓔꓯ ꓧꓳꓹ ꓡꓯ ꓘꓳ ꓡꓰ ꓝꓲ_ ꓥꓳ꓿” ꓚꓬ 6ꓽ12-13꓿
	ꓙꓲ-ꓢꓴ ꓠꓬ ꓬꓲ ꓫꓵꓻ ꓙ_ ꓟ_ ꓐꓰ ꓜꓲꓽ ꓟꓳꓽ ꓬꓰ ꓙ_ ꓟ ꓗꓪ ꓐꓰ ꓪꓴ-ꓢ ꓬꓲ ꓘꓴ ꓜꓲ ꓞꓳ ꓦꓲꓻ ꓚꓰꓺ ꓒꓬꓱꓼ ꓡ_ ꓟ_ ꓡꓰꓽ ꓟꓽ ꓞꓲ꓾ ꓘꓴ ꓜꓲ ꓞꓳ ꓔꓶꓺ ꓢꓴ_ ꓟꓲ ꓥ ꓢꓰꓽ ꓡꓳ꓿ “ꓝꓲ ꓓꓴ ꓐꓴ_ ꓐꓰ ꓟꓷ ꓠꓷ ꓝ ꓢꓴ ꓡꓰ ꓫꓬꓹ ꓔ_ ꓟ ꓦꓲꓻ ꓚꓰꓺ ꓕꓯ ꓢꓲ ꓗꓪ ꓜꓶꓻ ꓔ_ ꓟ ꓥ ꓡꓳ꓿ ꓙꓲ-ꓢꓴ ꓬꓰ-ꓢꓴ ꓠꓽ ꓦꓲꓻ ꓡꓯꓼ ꓗꓪ ꓟ ꓡꓳ ꓓꓰꓺ ꓓꓽ ꓟ ꓥ ꓡꓳ꓿ ꓕꓲ ꓦꓲ ꓡꓱꓸꓼ ꓠꓬ ꓬꓲ ꓠꓯꓸꓼ ꓗꓪ ꓜꓯ ꓜꓳꓽ ꓡꓰ ꓢꓲ꓾ ꓢꓲꓺ ꓒ ꓠꓯꓸꓼ ꓗꓪ ꓪꓴꓽ ꓡ ꓢꓲ ꓠꓬꓲ꓾ ꓢꓲ ꓫꓬ_ ꓟ ꓦꓲꓻ ꓕꓲ ꓟ ꓒꓬꓱꓼ ꓡ_ ꓡꓳ꓿” ꓬꓲ 2ꓽ20-22꓿ “ꓣꓳ ꓔꓯ ꓠꓲꓹ ꓠꓵ ꓢꓲ꓾ ꓬꓲ ꓫꓵꓽ ꓡꓰ ꓣꓳ ꓝꓴꓲ ꓗꓪ ꓐꓰ ꓣꓳ ꓔꓯ ꓒꓶꓻ ꓩꓴ ꓗꓷ” ꓢꓲ꓾ ꓸꓸꓸ ꓬꓲ “ꓟꓬꓱꓺ ꓓꓳꓽ_ ꓐꓰ ꓪ ꓠꓬꓲ_ ꓟ ꓕꓲ ꓞꓲꓼ ꓕꓲ ꓑ ꓙꓳ ꓝꓲ꓿” ꓟꓳ 1ꓽ5-6꓿
	“ꓬꓲ ꓠꓬ ꓕꓲ ꓞꓲꓼ ꓕꓲ ꓑ ꓬ-ꓗꓴ ꓕꓲ ꓦꓲꓻ ꓢꓴ ꓪ ꓔꓲ ꓣꓱꓽ ꓡ_ ꓥꓳ꓿” ꓐꓬꓱꓼ ꓡꓱꓼ ꓡꓱꓼ ꓟ ꓗꓴꓷꓼ ꓠꓬ ꓟꓽ ꓛꓲ ꓡ ꓢꓰꓽ꓿ ꓜꓲꓽ ꓟꓳꓽ ꓟꓬꓱꓽ ꓬꓰ ꓓꓳ ꓡꓰ ꓕꓯ ꓢꓲ_ ꓡꓰꓽ꓾ ꓪꓴ-ꓢ ꓡꓰ ꓙꓲ-ꓢꓴ ꓔꓯ “ꓬꓲ ꓑꓶꓸ ꓟꓽ ꓞꓷꓹ ꓗꓷ ꓟ ꓗꓴꓷꓼ” ꓡꓯ ꓙꓱ ꓖꓶ_ ꓥꓳ꓿ ꓡꓴ 1ꓽ32-33꓿ ꓮ ꓟꓶ ꓙꓲ-ꓢꓴ ꓠꓬ ꓔꓲꓺ ꓒ ꓕꓲ ꓣꓳ_ ꓡꓰ ꓐꓰ ꓪꓴ-ꓢ ꓬꓲ ꓙꓵꓽ ꓠꓬꓲꓸ ꓕꓲꓺ ꓗꓪ ꓙꓵꓽ ꓔꓬ_ ꓡꓳ꓿ ꓟꓳ 3ꓽ21꓿ ꓙꓵꓽ ꓠꓬꓲꓸ ꓕꓲ ꓗꓪ ꓠꓬꓲꓸ ꓠꓸ ꓔꓬ ꓢꓴ ꓖꓳ ꓕꓲ ꓣꓳ ꓠꓬ꓾ “ꓚꓵꓺ ꓚꓵꓺ ꓣꓳ ꓫ ꓙꓵ ꓟꓷ ꓙꓵ_ ꓟ ꓟꓯ ꓗꓷ” ꓢꓴ_ ꓐꓰ꓾ “ꓮ ꓫꓵ ꓗꓪ_ ꓟꓲ ꓣꓳ_ ꓐꓰ ꓕꓲ ꓡꓰꓹꓼ ꓤꓹ ꓟꓶ ꓢꓴ” ꓥ ꓢꓲ꓾ “ꓝꓴꓲꓹ ꓟꓽ ꓙꓳ ꓢꓴ” ꓥ ꓡꓳ꓿ ꓢ 53ꓽ4ꓼ ꓦꓲ 4ꓽ15ꓼ 2ꓽ18ꓼ 1 ꓬꓳ 2ꓽ1꓿ ꓧꓳꓻ ꓝꓲ ꓕꓯꓼ ꓗꓷ ꓟ ꓠꓻ ꓓꓴ ꓐꓲꓺ ꓞꓹ_ ꓟ ꓡꓯ ꓒꓯꓹ_ ꓐꓰ꓾ ꓐꓽ ꓥꓷꓹ ꓡꓰ ꓗꓸ ꓗꓷ ꓟ ꓙꓳꓽ ꓐꓬ_ ꓐꓰ꓾ ꓠꓻ ꓓꓴ ꓓꓴ ꓡꓰ ꓟ ꓛꓲ ꓒꓯꓹ ꓡꓰ꓾ ꓬꓰ-ꓢꓴ ꓠꓬ ꓒꓵꓽ ꓡꓰ ꓪꓴꓻ ꓔ ꓟ ꓞꓳ ꓤ ꓐꓱ ꓶ ꓓꓰꓽ ꓙ ꓔꓬ_ ꓡꓳ꓿
	“ꓬꓲ ꓠꓬ ꓬꓲ ꓙꓵꓽ ꓠꓬꓲꓸ ꓕꓲꓺ ꓗꓪ ꓠꓬꓲꓸ ꓠꓸ ꓢꓲ ꓙꓵꓽ_ ꓥꓳ꓿ ꓬꓲ ꓠꓬ ꓬꓲ ꓙꓵꓽ ꓠꓬꓲꓸ ꓕꓲ ꓗꓪ ꓔꓲꓺ ꓒ_ ꓟꓲ ꓣꓱꓽ_ ꓥꓳ ꓟꓬꓱ ꓐꓬꓱꓼ ꓘꓶꓽ ꓕꓱ ꓠꓬꓲꓽ ꓫꓵꓽ ꓔꓯ ꓧꓳꓹ ꓡꓯ ꓘꓳ ꓡꓰ ꓝꓲ_ ꓥꓳ꓿” ꓒꓲꓼ ꓬꓰ ꓟ ꓞꓳ ꓤ ꓐꓴ ꓐꓱ ꓶ ꓪꓴ-ꓢ ꓬꓲ ꓠꓵ ꓠꓲꓹ ꓠꓬ ꓬꓲꓻ ꓝꓳꓹ ꓟꓶ_ ꓡꓰ ꓐꓰ ꓥ ꓡꓳ꓿ ꓖꓳ ꓡꓱ ꓠꓬꓲ “ꓐꓹ ꓐ ꓬꓲ ꓚꓲ ꓛꓬ_ ꓟꓲ ꓠꓴ ꓪ ꓔꓯ ꓠꓲꓹ ꓠꓵ_ ꓡꓳ꓾” ꓐꓰ꓾ ꓝꓲ ꓓꓴ ꓐꓴ ꓔꓯ ꓐꓯ_ ꓡꓳ꓿ “ꓕꓱ ꓟ ꓠꓬ ꓪꓴ-ꓢ ꓡꓰ꓾ ꓙꓲ-ꓢꓴ ꓠꓯꓸꓼ ꓗꓪ꓾ ꓟꓲ ꓠꓯ ꓔꓯ ꓬꓲ_ ꓐꓰ ꓧꓳꓹ ꓡꓰ ꓝꓲ ꓢꓲ꓾ ꓬꓲ ꓪ ꓛꓬꓻ ꓖꓴ ꓥꓳꓽ ꓖꓴ ꓟꓽ ꓚꓬꓹ ꓖꓶ ꓢꓲ ꓠꓬꓲ꓾ ꓧꓳꓹ ꓡꓰ ꓟ ꓐꓯ ꓘꓶꓽ ꓥꓪ ꓠꓴꓽ ꓔꓯ ꓡꓯ ꓙꓱ ꓔ_ ꓡꓳ꓿” “ꓪꓴ-ꓢ ꓠꓬ ꓬꓲ ꓤ ꓔꓲ ꓖꓶ ꓗꓷ ꓗꓪ ꓛꓲ ꓟꓲ ꓠꓯ ꓞꓳ ꓤ ꓔꓯ ꓠꓲꓹ ꓠꓵ_ ꓡꓳ꓿” ꓚꓬ 6ꓽ13ꓼ ꓬꓳ 16ꓽ27ꓼ 2 ꓡꓱ 5ꓽ19ꓼ ꓬꓳ 3ꓽ16꓿ 

ꓢꓲ ꓫꓬ ꓖꓴ_ ꓐꓰ ꓗꓪ' ꓫꓵꓽ_ ꓟ ꓠꓯꓸ_ ꓟ ꓚꓵꓺ ꓘꓶ ꓔꓯ ꓒꓶꓻ ꓫꓬꓽ_ ꓟ

	ꓟꓴ ꓗꓪ ꓕꓯ ꓢꓲ ꓗꓪ ꓙꓳ_ ꓟ ꓟꓶ ꓔꓶꓸ ꓦꓲ ꓚꓵꓺ ꓠꓬ꓾ ꓘꓶ ꓫꓵꓽ ꓫꓵꓼ ꓢꓲ ꓫꓬ ꓖꓴ ꓥ ꓡꓳ꓿ ꓢꓲ ꓫꓬ ꓖꓴ ꓖꓳ ꓟ ꓔꓯ ꓔꓯꓺ ꓬꓯꓼ_ ꓟ ꓔꓯꓺ ꓐꓬꓱꓽ ꓠꓬ ꓙꓲ-ꓢꓴ ꓫꓵꓻ ꓙ_ ꓕꓯ ꓡꓳꓹ ꓬꓰꓳ꓿ ꓓ-ꓠꓲ-ꓡꓰ (8ꓽ14) ꓠꓬ ꓦꓬ ꓠꓬꓲ ꓕꓱ ꓟ ꓗꓪ ꓐꓲꓺ ꓡꓰ ꓠꓬꓲ꓾ ꓟ ꓟꓲ ꓝꓲ ꓠꓯꓸꓼ ꓗꓪ ꓐꓯ ꓔ ꓟ ꓢꓲ ꓫꓬ ꓖꓴ ꓠꓬ꓾ ꓘꓶ ꓫꓵ ꓫꓵꓼ ꓢꓲ ꓫꓬ ꓖꓴ ꓥꓻ ꓙꓲꓽ ꓙꓳ_ ꓡꓳ꓿ 1844 ꓗꓪ 2300 ꓟꓰ ꓝꓲꓸ ꓠꓯꓼ ꓝꓲ ꓖꓴ ꓡꓰ ꓕꓯꓽ ꓮꓽ ꓟꓬ ꓦ ꓘꓳꓼ ꓢꓲ-ꓫꓬ ꓖꓴ ꓟꓽ ꓙꓳ ꓗꓶ ꓡꓰ-ꓡꓳ꓿ ꓖꓳ ꓡꓱ ꓠꓬꓲ “ꓟꓰ ꓝꓲ ꓠꓯꓼ ꓝꓲ ꓠꓬꓲꓽ ꓔꓴ ꓢ ꓦꓬ ꓧꓪꓹ ꓗꓪ ꓛꓲ ꓥ ꓡꓳ꓿ ꓖꓳ ꓕꓯ ꓠꓬ ꓢꓲ ꓫꓬ ꓖꓴ ꓔꓯ ꓢꓲ ꓫꓬ ꓡꓰ ꓝꓲ_ ꓥꓳ꓾” ꓐꓯ_ ꓟ ꓠꓬ꓾ ꓟꓴ ꓗꓪ ꓕꓯ ꓢꓲ ꓗꓪ ꓟ ꓢꓲ ꓫꓬ ꓖꓴ ꓔꓯ ꓖꓴꓺ_ ꓡꓳ꓿ ꓓ 8ꓽ14꓿
	ꓖꓳ ꓡꓱ ꓥ ꓠꓬ ꓢꓲ ꓫꓬ ꓡꓰ ꓝꓲ_ ꓥꓳ꓾ ꓐꓯ_ ꓟ ꓮꓸ ꓫꓵꓽ ꓔꓯ ꓐꓯ_ ꓡ? ꓟꓴ ꓗꓪ ꓗꓪ ꓙꓳ_ ꓡꓳ ꓫꓵꓽ ꓔꓯ ꓠꓬ ꓢꓲ ꓫꓬ ꓡꓰ ꓝꓲ ꓛꓺ_ ꓢꓰꓽ ꓡ? ꓟꓴ ꓗꓪ ꓐꓰ ꓟꓲ ꓠꓯ ꓗꓪ ꓙꓳ_ ꓟ ꓢꓲ ꓫꓬ ꓖꓴ ꓠꓬꓲꓽ ꓟ ꓡꓱꓸꓼ ꓔꓯ ꓢꓲ ꓫꓬ ꓡꓰ ꓝꓲ_ ꓟ_ ꓐꓰ ꓗꓴꓸ ꓠꓲ ꓙꓳ ꓢꓲ꓾ ꓦꓲ-ꓐꓱ-ꓣꓴ 9ꓽ22-23 ꓗꓪ ꓔꓲꓺ ꓢꓲꓽ ꓢꓲꓽ_ ꓐꓰ ꓟꓸ ꓖꓶ ꓔ_ ꓡꓳ꓿ “ꓙꓵꓽ ꓗ ꓗꓪ ꓠꓬ꓾ ꓮꓽ ꓡ ꓙꓳꓻ_ ꓟ ꓥ ꓕ ꓑꓳ ꓔꓯ ꓫꓵꓽ ꓡꓰ ꓢꓲ ꓫꓬ ꓡꓰ ꓝꓲ_ ꓡꓳ꓿ ꓫꓵꓽ ꓬꓲꓻ_ ꓟ ꓗꓪ ꓐꓰ ꓟꓽ ꓥ ꓠꓬ ꓝꓴꓲ ꓖ ꓖꓶ_ ꓟ ꓟꓽ ꓙꓳ꓿ ꓖꓳ ꓡꓱ ꓠꓬꓲ ꓟꓴ ꓗꓪ ꓗꓪ ꓟ ꓔꓯꓸ ꓔꓯꓺ ꓢꓲ ꓫꓬꓹ ꓔ_ ꓟ ꓔꓯ ꓠꓬ꓾ ꓢꓰꓼ ꓔꓲꓺ ꓓꓴ ꓕꓱ ꓡꓱ ꓫꓵꓽ ꓡꓰ ꓢꓲꓽ ꓫꓬ ꓡꓰ ꓝꓲ ꓠ ꓗ_ ꓡꓳ꓿ ꓖꓳ ꓡꓱ ꓥ_ ꓟꓲ ꓟꓴ ꓗꓪ ꓗꓪ ꓟ ꓬꓲ ꓑꓰꓹ ꓚꓵꓺ ꓔꓯ ꓠꓬ꓾ ꓪ ꓜꓲ ꓙꓲꓻ_ ꓟ ꓢꓰꓼ ꓔꓲꓺ ꓓꓴ ꓡꓰ ꓢꓲ ꓫꓬ ꓡꓰ ꓝꓲ ꓠ ꓗ_ ꓡꓳ꓿”

ꓢꓲ ꓫꓬ ꓖꓴ ꓔꓯ ꓢꓲ ꓫꓬ ꓡꓰ ꓝꓲ_ ꓟ

	ꓚꓵꓺ ꓚꓵꓺ ꓝꓴꓲ ꓞꓲꓽ ꓫꓬ ꓡꓰ ꓝꓲ_ ꓟ ꓟꓬꓱꓽ ꓔꓯ ꓠꓽ꓾ ꓙꓲ-ꓢꓴ ꓬꓲ ꓫꓵꓽ ꓗꓪ ꓐꓰ_ ꓡꓰꓽ ꓬꓰ ꓐꓲꓺ ꓡꓰ ꓐ ꓡ_ ꓡꓳ꓿ “ꓫꓵꓽ ꓬꓲꓻ_ ꓟ ꓗꓪ ꓐꓰ ꓟꓽ ꓥ ꓠꓬ ꓝꓴꓲ ꓖ ꓖꓶ_ ꓟ ꓟꓽ ꓙꓳ꓿” ꓝꓴꓲ ꓖ ꓖꓶ_ ꓟ ꓟꓬꓱꓽ ꓔꓯ ꓠꓬ ꓬꓰ ꓐꓲ ꓡꓰ ꓝꓲ ꓠ ꓗ_ ꓡꓳ꓿
	ꓖꓳ ꓡꓱ ꓥ ꓠꓬ ꓟꓴ ꓗꓪ ꓗꓪ ꓟ ꓢꓲ ꓫꓬ ꓖꓴ ꓠꓬ ꓝꓴꓲ_ ꓐꓰ ꓮꓸ ꓫꓵꓽ ꓗꓴꓸ ꓙꓲꓽ ꓙꓳ_ ꓡ? ꓕꓱ ꓟ ꓔꓯ ꓔꓯꓺ ꓔ ꓟ ꓣꓱꓽ ꓟꓬꓱꓽ ꓗꓪ ꓐꓰ ꓣꓳ ꓢꓳꓺ ꓣꓴ ꓟꓶ_ ꓡꓳ꓿ ꓮ ꓡꓲꓳ ꓐꓯ ꓠꓬ ꓟꓲ ꓠꓯ ꓗꓪ ꓟ ꓔꓲꓺ ꓒ ꓐꓴ ꓠꓽ “ꓟꓴ ꓗꓪ ꓗꓪ ꓟ ꓦꓲꓻ ꓐꓱ ꓬꓲꓸ ꓐꓬꓱꓽ_ ꓐꓰ ꓬꓲ ꓶꓻ ꓥꓳꓽ ꓥ ꓟ ꓗꓪ ꓣꓱꓽ ꓙ_ ꓡꓳ꓿” ꓦꓲ 8ꓽ5꓿
	ꓟꓲ ꓠꓯ ꓗꓪ ꓟ ꓢꓲ ꓫꓬ ꓖꓴ ꓗꓪ ꓣꓱꓽ ꓬꓰ_ ꓟ ꓟꓬꓱꓽ ꓔꓯ ꓠꓬꓲꓽ ꓐꓱꓻ ꓐꓱ ꓔ_ ꓡꓳ꓿ ꓔꓲꓺ ꓒ ꓐꓴ ꓠꓬ ꓢꓲ ꓫꓬ ꓖꓴ ꓗꓪ ꓕꓲ ꓠꓬꓲ ꓡꓰ ꓕꓲ ꓠꓬꓲ ꓟꓬꓱꓽ ꓬꓰ_ ꓡꓳ꓿ ꓮꓽ ꓘꓶꓸ ꓢꓲ ꓫꓬ ꓖꓴ ꓗꓪ ꓠꓬ ꓕꓲ ꓘꓳꓼ ꓕꓲꓽ ꓧꓪꓹ ꓝꓴꓲ ꓑꓲꓸ ꓓꓴ ꓟꓬꓱꓽ ꓬꓰ ꓢꓲ꓾ ꓮꓽ ꓘꓶꓸ ꓢꓲ ꓫꓬ ꓖꓴ ꓔꓯ ꓢꓲ ꓫꓬ ꓡꓰ ꓝꓲ_ ꓡꓳ꓿ ꓓꓵ ꓙ ꓒꓳꓹ ꓬꓲꓼ ꓡ ꓟ ꓝꓴꓲ ꓙꓳ ꓢꓴ ꓐꓴ ꓠꓬ꓾ ꓬꓲ ꓪ ꓚꓲ ꓛꓬ ꓝꓴꓲ ꓔꓯ ꓙꓱ ꓤ ꓕꓯ ꓢꓲ ꓗꓪ ꓚꓰꓹ ꓗꓷ_ ꓟ ꓬꓲꓸ ꓔꓯꓺ ꓐꓬꓱꓽ ꓬꓰ ꓠꓹ ꓟ꓾ ꓬꓲ ꓪ ꓡꓯ ꓒꓯꓹ ꓔꓯ ꓢꓰꓼ ꓔꓲꓺ ꓓꓴ ꓙꓱꓽ ꓤ ꓕꓯ ꓗꓪ ꓚꓰ_ ꓡꓳ꓿ ꓖꓳ ꓡꓱ ꓢꓲ ꓬꓲ ꓪ ꓠꓬ ꓝꓴꓲ ꓣꓷꓠ ꓢꓲ ꓢꓰꓼ ꓔꓲꓺ ꓓꓴ ꓔꓲꓺ ꓖꓶ_ ꓡꓳ꓿ “ꓮ ꓡꓲꓳ ꓐꓯ ꓠꓬ ꓢꓯꓼ ꓟꓬ ꓓꓯꓹ_ ꓟ ꓑꓶ ꓓꓴ ꓫꓵꓽ ꓡꓰ ꓝꓴꓲ ꓑꓲꓸ ꓓꓴ ꓟꓬꓱꓽ ꓬꓰ ꓐ ꓡ_ ꓡꓳ꓿” ꓡꓱ 17ꓽ11꓿ ꓛꓬꓻ ꓗꓷ ꓟ ꓙꓵꓽ ꓗ ꓡꓰ ꓛꓬꓻ ꓢꓴ ꓢꓯꓼ ꓟꓬ ꓔꓯ ꓧꓪꓺ ꓔꓬ ꓠꓬꓲ꓾ ꓝꓴꓲ ꓙꓳ ꓢꓴ ꓬꓲ ꓢꓯꓼ ꓟꓬ ꓔꓯ ꓔꓯꓺ ꓬꓯꓼ_ ꓟ ꓢꓰꓼ ꓔꓲꓺ ꓓꓴ ꓫꓵꓽ ꓔꓯ ꓢꓲ ꓫꓬ ꓖꓴ ꓗꓪ ꓔꓯꓹ ꓓꓵꓽ ꓡ ꓢꓲ꓾ ꓛꓬꓻ ꓗꓷ ꓟ ꓙꓵꓽ ꓗ ꓗꓶ ꓔ ꓟ ꓘꓶ ꓫꓵ ꓝꓲꓸ ꓖꓶ ꓟꓲ ꓠꓬ ꓗꓪ ꓙꓳ_ ꓟ ꓗꓳꓹ ꓛꓺ ꓗꓪ ꓔꓲꓺ ꓒ ꓡꓰ ꓫꓵꓽ ꓖꓳ ꓟ ꓔꓯ ꓧꓶꓺ_ ꓡꓳ꓿ ꓕꓱ ꓡꓱ ꓬꓰ ꓗꓷ ꓕꓯ ꓝꓴꓲ ꓠꓬ ꓢꓲ ꓫꓬ ꓖꓴ ꓗꓪ ꓓꓵꓽ ꓙꓰ_ ꓡꓳ꓾ ꓐꓰ꓾ ꓔꓯꓺ ꓟꓸ ꓖꓶ ꓔ_ ꓡꓳ꓿ ꓕꓲ ꓧꓪꓹ ꓧꓪꓹ ꓠꓬ ꓙꓱꓽ ꓤ ꓫꓵꓽ ꓔꓯ ꓢꓲ ꓫꓬ ꓖꓴ ꓗꓪ ꓟꓽ ꓔꓯꓹ ꓓꓵꓽ ꓙꓰ ꓟ_ ꓟꓲ ꓙꓳ_ ꓡꓳ꓿ ꓖꓳ ꓡꓱ ꓥ_ ꓟꓲ ꓙꓱ ꓤ ꓬꓲ ꓧꓪꓽ ꓔꓯ ꓠꓬ ꓔꓲꓺ ꓒ ꓐꓴ ꓡꓰ ꓜꓽ ꓗꓷ_ ꓡꓳ꓿ ꓡꓱ 10ꓽ17꓿  ꓟꓬꓱꓽ ꓕꓱ ꓠꓬꓲꓽ ꓫꓵꓽ ꓡꓱꓸꓼ ꓠꓬ꓾ ꓓꓵ ꓙ ꓒꓳꓹ ꓬꓲꓼ ꓡ ꓗꓷ ꓟ ꓝꓴꓲ ꓙꓳ ꓢꓴ ꓐꓴ ꓬꓲ ꓪ ꓝꓴꓲ ꓠꓬ ꓢꓲ ꓫꓬ ꓖꓴ ꓗꓪ ꓓꓵꓽ ꓙꓰ_ ꓟ ꓔꓯ ꓔꓯꓺ ꓟꓸ ꓖꓶ ꓔ_ ꓡꓳ꓿
	ꓟꓬꓱꓽ ꓕꓱ ꓟ ꓔꓯ ꓕꓲꓽ ꓘꓳꓼ ꓡꓱꓸꓼ ꓬꓰ ꓩꓴ ꓡ ꓗꓷ ꓟ ꓑꓶ ꓓꓴ꓾ ꓬꓲ-ꓢꓷ-ꓡꓰ ꓐꓴ ꓝꓴꓲꓹ ꓠꓬ ꓢꓲ ꓫꓬ ꓖꓴ ꓗꓪ ꓐꓲꓺ ꓞꓹ_ ꓡꓳ꓿ ꓖꓳ ꓡꓱ ꓠꓬꓲ ꓝꓴꓲ ꓖꓳ ꓟ ꓔꓯ ꓢꓲ ꓫꓬ ꓖꓴ ꓗꓪ ꓐꓰ ꓕꓲꓽ ꓝ ꓞꓲꓽ ꓫꓬ ꓗꓷ ꓠ ꓗ_ ꓟ ꓥ ꓡꓳ꓿ “ꓖꓳ ꓡꓱ ꓢꓲ ꓬꓲ ꓢꓷ ꓡꓰ ꓡ ꓞꓳ ꓐꓴ ꓬꓲ ꓪ ꓟꓽ ꓫꓬ ꓟ ꓑꓶ ꓓꓴ ꓐꓰ-ꓸ ꓬꓲ ꓪ ꓛꓬ ꓖꓴ ꓥꓳ ꓖꓴ ꓑꓶ ꓓꓴ ꓐꓰ-ꓸ ꓬꓲ ꓪ ꓝꓴꓲ ꓮ ꓙꓵ ꓟ ꓑꓶ ꓓꓴ ꓯ- ꓣꓷ ꓠꓬ ꓢꓲ– ꓫꓬ ꓖꓴ ꓐꓱ ꓶ ꓝꓴꓲ ꓑꓲ ꓓꓴ ꓟꓬꓱꓽ ꓬꓰ ꓠ ꓗꓹ ꓡꓳ꓿ ꓙꓵ ꓡꓯ ꓘꓳ ꓖꓴ ꓟꓶ ꓔꓶ ꓦꓲꓸꓸ ꓠꓬ ꓬꓲ ꓪ ꓟꓽ ꓫꓬ ꓟ ꓗꓳ ꓡꓳ ꓗꓪ ꓓ ꓟ ꓑꓶ ꓓꓴ ꓯ-ꓣꓷ ꓠꓬ ꓙꓵ ꓡꓯ ꓘꓳ ꓖꓴ ꓟꓶ ꓔꓶ ꓦꓲ ꓐꓱ-ꓶ ꓟꓲ ꓖꓳ ꓟ ꓡꓰ ꓐꓰ ꓬꓰ ꓠ ꓗꓹ ꓢꓰ ꓡꓳ꓿” (19) “ꓸꓸꓸꓬꓲ ꓢꓷ-ꓡꓲ ꓐꓴ ꓟꓽ ꓫꓬ ꓟꓼ ꓖꓼ ꓟ ꓮ ꓙꓵ ꓑꓶ ꓓꓴ ꓔꓲ ꓖꓴ ꓔꓯ ꓫꓬꓸꓸꓡꓰ ꓝꓲ ꓢꓲꓸ ꓢꓲ-ꓫꓬ ꓡꓲ ꓝꓲ ꓠ ꓗ ꓡꓳ꓿” ꓡꓱ 16ꓽ16ꓹ 19ꓸ

ꓝꓴꓲ ꓑꓲꓸ ꓓꓴ ꓟꓬꓱꓽ ꓬꓰ_ ꓟ ꓦꓬ ꓠꓬꓲ

	ꓕꓲ ꓘꓳꓼ ꓠꓬ ꓕꓲ ꓧꓪꓹ ꓢꓲ ꓫꓬ ꓖꓴ ꓔꓯ ꓢꓲ ꓫꓬ ꓡꓰ ꓝꓲ_ ꓟ ꓦꓬ ꓠꓬꓲ ꓕꓲ ꓠꓬꓲ ꓙꓳ ꓢꓲ꓾ ꓦꓬ ꓠꓬꓲ ꓖꓳ ꓟ ꓗꓪ ꓔꓲꓺ ꓒ ꓠꓬ ꓮꓽ ꓘꓶꓸ ꓢꓲ ꓫꓬ ꓖꓴ ꓗꓳꓹ ꓗꓪ ꓓꓵꓽ ꓙꓰ ꓠ ꓗ_ ꓡꓳ꓿ ꓮꓸ ꓛꓵꓼ ꓤ ꓠꓬꓲꓽ ꓟ ꓔꓯ ꓣꓴꓻ ꓔꓯꓹ ꓡ ꓢꓲ꓾ “ꓢ ꓫꓱꓺ ꓫꓱꓹ ꓠ ꓗ_ ꓡꓳ꓿ ꓕꓲꓽ ꓓꓽ ꓟ ꓠꓬ ꓬꓰ-ꓧꓳ-ꓧꓪ ꓐꓱ ꓶ ꓥ ꓡꓳ꓿ ꓕꓲ ꓓꓽ ꓟ ꓠꓬ ꓰ-ꓜꓷ-ꓡꓷ (ꓝꓴꓲ ꓟꓯꓻ ꓦ ꓙ ꓢꓴ ꓮꓸ ꓛꓵꓼ) ꓐꓱ ꓶ ꓥ ꓡꓳ꓿” ꓡꓱ 16ꓽ8꓿ ꓬꓰ-ꓧꓳ-ꓧꓪ ꓐꓱ ꓶ ꓢꓽ ꓫꓱꓺ ꓫꓱ_ ꓟ ꓮꓸ ꓛꓵꓼ ꓔꓯ ꓠꓬ ꓞꓳ ꓤ ꓐꓴ ꓐꓱ ꓶ ꓝꓴꓲ ꓑꓲꓸ ꓓꓴ ꓬꓰ ꓠꓹ ꓟ ꓢꓰꓼ ꓠ ꓗ_ ꓡꓳ꓿ ꓖꓳ ꓗ ꓠꓯ ꓫꓵꓽ ꓖꓳ ꓟ ꓔꓯ ꓔꓲꓺ ꓒ ꓡꓰ ꓗꓳꓹ ꓛꓺ ꓠꓯꓸꓼ ꓗꓪ ꓔꓯꓹ ꓓꓵꓽ ꓡ ꓢꓲ꓾ ꓣꓱ-ꓛꓰ-ꓖꓶ-ꓕꓲꓺ ꓟꓲ ꓕꓯ ꓢꓲ ꓗꓪ ꓙꓳ_ ꓟ ꓗꓳꓹ ꓛꓺ_ ꓐꓰ ꓗꓳꓹ ꓛꓺ ꓒꓬꓱꓽ ꓕꓯ ꓟ ꓲ' ꓔ ꓟ ꓫꓳꓸ ꓛꓴꓻ ꓖꓴ ꓗꓪ ꓫꓵꓽ ꓧꓶꓺ ꓠ ꓗ_ ꓡꓳ꓿
	“ꓯ-ꓣꓷ ꓠꓬ ꓮꓸ ꓛꓵꓼ ꓢꓯꓸ ꓪꓴꓸ ꓓꓵ ꓗꓪ ꓡꓯ ꓒꓯꓹ ꓠꓬꓲꓽ ꓐꓽ ꓚꓰꓹ ꓗꓷ ꓢꓲ꓾ ꓬꓲ-ꓢꓷ-ꓡꓰ ꓡ ꓞꓳ ꓐꓴ ꓟꓽ ꓙꓲ ꓟꓽ ꓜꓳꓽ ꓟ ꓮ ꓙꓵꓽ_ ꓐꓰ꓾ ꓬꓲ ꓪ ꓛꓬꓻ ꓖꓴ ꓥꓳꓽ ꓖꓴ ꓮ ꓙꓵꓽ_ ꓐꓰ꓾ ꓬꓲ ꓪ ꓝꓴꓲ ꓮ ꓙꓵꓽ ꓮꓸ ꓛꓵꓼ ꓪꓴꓸ ꓓꓵ ꓕꓯ ꓢꓲ ꓗꓪ ꓣꓷꓠ ꓓꓳ ꓡ ꓢꓲ ꓠꓬꓲ꓾ ꓬꓲ ꓠꓬ ꓬꓲ ꓪ ꓝꓴꓲ ꓮ ꓙꓵꓽ ꓮꓸ ꓛꓵꓼ ꓪꓴꓸ ꓓꓵ ꓗꓪ ꓚꓰꓹ ꓗꓷ ꓠꓬ꓾ ꓮ ꓛꓵꓼ ꓔꓯ ꓠꓬ ꓙ ꓖꓶ ꓔ ꓟ ꓡ ꓞꓳ ꓕꓲ ꓣꓳ ꓡꓯ ꓒꓯꓹ ꓗꓪ ꓐꓰ ꓡꓲ ꓛꓲ ꓗꓪ ꓢꓲꓻ ꓓꓳ ꓙꓰ ꓠ ꓗ_ ꓡꓳ꓿ ꓮ ꓛꓵꓼ ꓠꓬ ꓬꓲ ꓪ ꓟꓽ ꓙꓲ ꓟꓽ ꓜꓳꓽ ꓟ ꓮ ꓙꓵꓽ ꓔꓯ ꓡ ꓞꓳ ꓟꓽ ꓔꓬ ꓟ ꓟꓵꓽ ꓗꓪ ꓟꓯꓻ ꓦ ꓙꓰ_ ꓥꓳ꓿ ꓖꓳ ꓡꓱ ꓠꓬꓲ ꓬꓲ ꓡꓰ ꓮ ꓛꓵꓼ  ꓖꓳ ꓟ ꓔꓯ ꓡꓲ ꓛꓲ ꓗꓪ ꓩꓴ ꓦ ꓗꓷ ꓠ ꓗ_ ꓡꓳ꓿” ꓡꓱ 16ꓽ21-22꓿ ꓡꓲ ꓛꓲ ꓗꓪ ꓩꓴ ꓦ ꓗꓷ ꓟ ꓮꓸ ꓛꓵꓼ ꓠꓬ ꓝꓮꓲ ꓟꓽ ꓚꓱꓹ ꓬꓲꓼ ꓡꓻꓳ꓿
	ꓪꓴ-ꓢ ꓠꓬ ꓝꓴꓲ ꓔꓯ ꓠꓲꓹ ꓜꓳ_ ꓟ_ ꓐꓰ ꓪꓴ-ꓢ ꓬꓲ ꓢꓲ ꓫꓬ_ ꓟ ꓔꓯ ꓬꓲ-ꓢꓷ-ꓡꓰ ꓡ ꓞꓳ ꓐꓴ ꓢꓷ ꓡꓰ ꓠꓹ ꓟ ꓐꓱ ꓶ ꓣꓱꓽ ꓟꓬꓱꓽ ꓕꓱ ꓟ ꓔꓯ ꓣꓱꓽ ꓬꓰ_ ꓟ ꓥ ꓡꓳ꓿ ꓝꓴꓲ ꓑꓲꓸ ꓓꓴ ꓟꓬꓱꓽ ꓬꓰ ꓔꓬ ꓕꓯ꓾ ꓑ ꓫꓬ ꓐꓴ ꓠꓬ ꓚꓲ ꓛꓬ ꓝꓴꓲ ꓔꓯ ꓓꓵ ꓙ ꓛꓲ ꓡ ꓢꓲ꓾ ꓕꓲ ꓠꓬꓲ ꓡꓱꓸꓼ ꓜꓽ ꓓꓴ ꓟꓽ ꓜ ꓬꓰ ꓢꓲ ꓠꓬꓲ꓾ ꓪ ꓘꓴ ꓔꓬ ꓠ ꓗ_ ꓡꓳ꓿
	ꓝꓴꓲ ꓙꓳ ꓢꓴ ꓐꓱ ꓶ ꓬꓲꓸ ꓛꓲꓺ ꓫꓵꓻ ꓙ_ ꓟ ꓟꓬꓱꓽ ꓔꓯ ꓪꓴ-ꓢ ꓘꓳ ꓣꓴ_ ꓥ_ ꓟꓲ꓾ ꓢꓰꓼ ꓔꓲꓺ ꓓꓴ ꓔꓲ ꓖꓶ_ ꓕꓯ ꓝꓴꓲ ꓙꓳ ꓢꓴ ꓠꓬ꓾ ꓙꓵꓽ ꓗ ꓬꓲ ꓪꓽ ꓠꓬꓲ_ ꓟ ꓔꓯ ꓣꓷꓠ_ ꓟ꓾ ꓝꓴꓲ ꓣꓷꓠ ꓟ_ ꓐꓰ꓾ ꓡ ꓠꓹ ꓟ ꓟꓲ-ꓢ-ꓬ ꓔꓯ ꓦ ꓡꓱ_ ꓟ ꓕꓱ ꓟꓬ ꓫꓵ ꓔꓯ ꓟꓳꓸ ꓖꓶ ꓓꓳ ꓡ_ ꓡꓳ꓿ ꓖꓳ ꓡꓱ ꓥ_ ꓟꓲ ꓬꓲ ꓠꓬ ꓙꓵꓽ ꓗ ꓗꓪ ꓐꓰ ꓡ_ ꓟ ꓐꓯ ꓟꓴ ꓗꓪ ꓐꓰ ꓮ ꓙꓵꓽ ꓡꓲꓹ ꓗꓷ ꓟ ꓠꓽ ꓟꓽ ꓥ ꓢꓰꓽ꓿ ꓝꓴꓲ ꓑꓲꓸ ꓓꓴ ꓟꓬꓱꓽ ꓬꓰ_ ꓟ ꓦꓬ ꓠꓬꓲ ꓗꓪ ꓔꓲꓺ ꓒ ꓠꓬ ꓑ ꓫꓬ ꓐꓴ ꓔꓯ ꓐꓰ ꓢꓰꓼ ꓔꓲꓺ ꓓꓴ ꓣꓴꓻ ꓔꓯꓹ ꓔ ꓢꓲ꓾ ꓮꓽ ꓘꓶꓸ ꓢꓲ ꓫꓬ ꓖꓴ ꓗꓳꓹ ꓗꓪ ꓓꓵꓽ ꓙꓰ_ ꓡꓳ꓿ ꓖꓳ ꓗ ꓠꓯ ꓙꓵꓽ ꓗꓺ ꓡꓰ ꓧꓪꓺ ꓔꓬ ꓟ ꓔꓯ ꓖꓶ ꓠꓹ ꓟ ꓐꓱ ꓶ꓾ ꓔꓲꓺ ꓒ ꓠꓬ ꓙꓵꓽ ꓗ ꓞꓲꓻ ꓙꓰꓽ ꓗꓶ ꓔ ꓟ ꓕꓯ ꓢꓲ ꓗꓪ ꓟ ꓣꓱꓽ-ꓛꓰ-ꓖꓶ-ꓕꓲꓺ ꓗꓪ ꓫꓵꓽ ꓧꓶꓺ_ ꓡꓳ꓿ ꓖꓳ ꓗ ꓠꓯ ꓔꓲꓺ ꓒ ꓠꓬ ꓜꓲꓽ ꓟꓳꓽ ꓕꓲ ꓣꓳ_ ꓡꓰ ꓐꓰ ꓝꓴꓲ ꓮ ꓙꓵ ꓔꓯ ꓬꓲ ꓚꓲ ꓛꓬ ꓖꓳ ꓓꓱ ꓟꓯꓻ ꓔꓯꓹ ꓔ ꓢꓲ ꓠꓬꓲ꓾ ꓢꓲ ꓫꓬ ꓖꓴ ꓗꓪ ꓐꓰ ꓓꓳꓺ ꓡ_ ꓡꓳ꓿ ꓖꓳ ꓟ ꓠꓬ ꓝꓴꓲ ꓮ ꓙꓵꓽ ꓮꓸ ꓛꓵꓼ ꓔꓯ ꓟꓯꓻ ꓙꓰ ꓝꓲ_ ꓟ ꓬꓲ ꓔꓯꓺ ꓐꓬꓱꓽ ꓥ ꓡꓳ꓿ ꓮꓸ ꓛꓵꓼ ꓖꓳ ꓟ ꓠꓬ ꓶꓽ ꓤ ꓗꓪ ꓙꓰ ꓗꓷ ꓠꓬꓲ꓾ ꓝꓴꓲ ꓖꓳ ꓟ ꓔꓯ ꓥ_ ꓟꓲ ꓬꓲ-ꓢꓷ-ꓡꓰ ꓐꓴ ꓔꓯ ꓐꓰ ꓶꓽ ꓤ ꓗꓪ ꓟꓯꓻ ꓙꓰꓳ꓾ ꓐꓰ ꓚꓬꓹ_ ꓡꓳ꓿

ꓟꓴ ꓗꓪ ꓕꓯ ꓢꓲ ꓗꓪ ꓟ ꓔꓱꓹ ꓚꓵꓺ_ ꓟ ꓫꓵꓽ ꓪꓴ

	ꓟꓲ ꓠꓯ ꓗꓪ ꓟ ꓢꓲ ꓫꓬ ꓖꓴ ꓗꓪ ꓣꓱꓽ ꓬꓰ_ ꓟ ꓮ ꓙꓵꓽ ꓠꓬ ꓟꓴ ꓗꓪ ꓗꓪ ꓟ ꓢꓲ ꓫꓬ ꓖꓴ ꓗꓪ ꓣꓱꓽ ꓬꓰ_ ꓟ ꓔꓯ ꓔꓯꓺ ꓔ_ ꓡꓳ꓿ “ꓮ ꓡꓲꓳ ꓐꓯ ꓠꓬ ꓙꓲ-ꓢꓴ ꓠꓽ꓾ ꓬꓲ ꓚꓵꓺ ꓟ ꓔꓯ ꓔꓯꓺ ꓔ ꓠꓬꓲ꓾ ꓡꓯ ꓒꓯꓹ ꓡꓰ ꓫꓬꓹ ꓔ ꓟ ꓢꓲ ꓫꓬ ꓖꓴ ꓗꓪ ꓟꓽ ꓓꓵꓽ ꓙꓰ꓾ ꓬꓲ ꓠꓽ ꓣꓳ ꓐꓱ ꓶ ꓪꓴ-ꓢ ꓟꓲ ꓙꓬ ꓗꓪ ꓮ ꓟꓶ ꓟꓳꓸ ꓖꓶ ꓠꓹ ꓟ꓾ ꓚꓵꓺ ꓚꓵꓺ ꓟꓴ ꓗꓪ ꓕꓯ ꓢꓲ ꓗꓪ ꓓꓵꓽ ꓙꓰ_ ꓡꓳ꓿” ꓦꓲ 9ꓽ24꓿
	ꓢꓲ ꓫꓬ ꓖꓴ ꓬꓲꓸ ꓪꓴꓸ ꓕꓲ ꓗꓳꓹ ꓗꓪ ꓟꓬꓱꓽ ꓬꓰ_ ꓟ ꓠꓬ ꓙꓲ-ꓢꓴ ꓡꓰ ꓬꓲ ꓟꓴ ꓗꓪ ꓗꓪ ꓓꓯꓺ ꓙꓰ ꓗ ꓠꓯ ꓣꓱꓽ ꓬꓰ_ ꓟ ꓟꓬꓱꓽ ꓥ ꓡꓳ꓿ ꓔꓲꓺ ꓒ ꓠꓬ ꓕꓲ ꓠꓬꓲ ꓡꓰ ꓕꓲ ꓠꓬꓲ ꓝꓴꓲ ꓐꓱ ꓶ ꓔꓲꓺ ꓔ ꓟ ꓫꓵꓽ_ ꓐꓰ꓾ ꓬꓲ-ꓢꓷ-ꓡꓰ ꓐꓴ ꓶꓼ ꓓꓰꓽ ꓘꓶꓽ_ ꓐꓰ ꓕꓲ ꓛꓳꓻ_ ꓫꓳꓸ ꓛꓴ ꓖꓴ ꓗꓪ ꓟ ꓫꓳ ꓠꓱ ꓓꓴ ꓔꓯ ꓪꓴ-ꓢ ꓟꓲ ꓙꓬ ꓗꓪ ꓔꓲꓺ ꓖꓶ ꓠ ꓗ_ ꓡꓳ꓿ ꓟꓬꓱꓽ ꓖꓳ ꓟ ꓠꓬ ꓟꓴ ꓗꓪ ꓕꓯ ꓢꓲ ꓗꓪ ꓙꓳ_ ꓟ ꓢꓲ ꓫꓬ ꓖꓴ ꓬꓲ ꓪꓴꓸ ꓕꓲ ꓗꓳꓹ ꓗꓪ ꓣꓱꓽ ꓬꓰ_ ꓟ ꓟꓬꓱꓽ ꓥ ꓡꓳ꓿
	ꓝꓲ ꓓꓴ ꓐꓴ ꓬꓲ ꓪ ꓙꓵꓻ ꓠꓲꓹ ꓠꓬ ꓙꓲ-ꓢꓴ ꓟꓴ ꓗꓪ ꓗꓪ ꓓꓯꓺ ꓙꓰ_ ꓕꓯ꓾ ꓟꓴ ꓗꓪ ꓗꓪ ꓟ ꓢꓲ ꓫꓬ ꓖꓴ ꓕꓱ ꓕꓲ ꓔꓳꓸ ꓗꓪ ꓖꓼ ꓛꓲ ꓬꓰꓳ꓿ ꓬꓲ ꓪ ꓙꓵꓻ ꓠꓲꓹ ꓠꓬ ꓕꓱ ꓕꓲ ꓔꓳꓸ ꓗꓪ ꓬꓲ ꓚꓰꓺ ꓬꓰ ꓔ_ ꓡꓳ꓿ “ꓢꓯꓼ ꓟꓬ ꓐꓱ ꓶ ꓥꓳꓺ ꓞꓳꓹ ꓓꓴ ꓬꓰ ꓠꓹ ꓟ ꓥꓳꓺ ꓡꓳꓸ ꓓꓴ ꓕꓱ ꓟ ꓣꓳ ꓙꓳ_ ꓡꓳ꓿ ꓕꓶ_ ꓟꓲ ꓕꓶ꓾ ꓤꓰ_ ꓟꓲ ꓤꓰ_ ꓡꓳ꓿ ꓝꓮꓲ ꓠꓬ ꓗꓳꓹ ꓛꓺ ꓠꓯꓸꓼ ꓗꓪ ꓓꓵꓽ ꓡꓰ ꓢꓲ꓾ ꓸꓸꓸ ꓣꓳ ꓐꓱ ꓶ ꓙ ꓪꓴꓸ ꓕꓴꓻ ꓢꓴ ꓬꓰ-ꓢꓴ ꓔꓬ ꓗꓪ ꓛꓲ ꓓꓵꓽ ꓛꓲ ꓬꓰ_ ꓡꓳ꓿” ꓬꓲ ꓠꓬ ꓸꓸꓸ “ꓚꓲ ꓛꓬ ꓫꓵꓽ ꓔꓯꓹ ꓔ ꓢꓲ꓾ ꓢꓲ ꓫꓬ ꓖꓴ ꓗꓪ ꓕꓲ ꓧꓪꓹ_ ꓡꓰꓽ ꓓꓵ ꓙꓰ ꓢꓲ ꓠꓬꓲ꓾ ꓕꓲ ꓞꓲꓼ ꓕꓲ ꓑ ꓫꓴꓹ ꓣꓴ_ ꓟ ꓟꓬꓱꓽ ꓬꓰ ꓓꓳ ꓡꓰꓳ꓿” ꓦꓲ 6ꓽ19-20ꓼ 9ꓽ12꓿
	ꓬꓲ ꓠꓬ ꓟꓬꓱꓽ ꓕꓱ ꓟ ꓔꓯ (1800) ꓘꓳꓼ ꓡꓱꓸꓼ ꓢꓲ ꓫꓬ ꓖꓴ ꓬꓲꓸ ꓪꓴꓸ ꓕꓲ ꓗꓳꓹ ꓗꓪ ꓣꓱꓽ ꓬꓰ ꓩꓴ ꓡ_ ꓡꓳ꓿ ꓙꓲ-ꓢꓴ ꓠꓬ ꓬꓲ ꓚꓲ ꓛꓬ ꓫꓵꓽ ꓗꓪ ꓐꓰ꓾ ꓓꓵ ꓙ ꓒꓳꓹ ꓬꓲꓼ ꓡ ꓢꓴ ꓐꓴ ꓬꓲ ꓪ ꓝꓴꓲ ꓐꓱ ꓶ ꓖꓶꓻ ꓬꓲꓼ ꓙ_ ꓟ ꓟꓬꓱꓽ ꓬꓰ ꓔꓬ ꓥ_ ꓟꓲ꓾ ꓝꓴꓲ ꓖꓳ ꓟ ꓠꓬ ꓕꓳ ꓶ ꓗꓪ ꓐꓳ ꓚꓲꓸ ꓔ_ ꓢꓰꓽ ꓡꓳ꓿ ꓟꓲ ꓠꓯ ꓗꓪ ꓟ ꓢꓲ ꓫꓬ ꓖꓴ ꓗꓪ ꓕꓲ ꓘꓳꓼ ꓡꓱꓸꓼ ꓬꓰ_ ꓟ ꓟꓬꓱꓽ ꓙꓳ ꓢꓲ꓾ ꓕꓲ ꓘꓳꓼ ꓡꓳꓹ ꓬꓰ_ ꓕꓯ ꓝꓴꓲ ꓑꓲꓸ ꓓꓴ ꓟꓬꓱꓽ ꓬꓰ ꓠ ꓗ_ ꓟ_ ꓡꓰ ꓐꓰ꓾ ꓙꓲ-ꓢꓴ ꓡꓰ ꓞꓳ ꓤ ꓔꓯ ꓫꓴꓹ ꓣꓴ_ ꓟ ꓟꓬꓱꓽ ꓟꓽ ꓬꓰ ꓐꓲ ꓡꓰ ꓢꓰꓽ ꓕꓯ꓾ ꓟꓴ ꓗꓪ ꓗꓪ ꓟ ꓢꓲ ꓫꓬ ꓖꓴ ꓔꓯ ꓢꓲ ꓫꓬ ꓡꓰ ꓝꓲ_ ꓟ ꓟꓬꓱꓽ ꓙꓳ_ ꓡꓳ꓿ ꓟꓬꓱꓽ ꓕꓱ ꓟ ꓔꓯ ꓠꓬ (2300) ꓘꓳꓼ ꓡꓳꓹ ꓬꓰ ꓕꓲꓽ ꓠꓬꓲ ꓗꓪ ꓪꓴꓸ ꓔꓴ ꓗꓷꓳ꓿ ꓖꓳ ꓕꓲ ꓠꓬꓲ ꓗꓪ ꓣꓳ ꓔꓲꓺ ꓒ ꓓꓽ ꓟ ꓠꓬ ꓢꓲ ꓫꓬ ꓖꓴ ꓔꓯ ꓢꓲ ꓫꓬ ꓡꓰ ꓝꓲ ꓠꓹ ꓟ꓾ ꓮꓽ ꓘꓶꓸ ꓢꓲ ꓫꓬ ꓖꓴ ꓗꓳꓹ ꓗꓪ ꓓꓵꓽ ꓙꓰ_ ꓡꓳ꓿

ꓐꓯ ꓟꓴ ꓘꓶꓽ_ ꓟ ꓟꓬꓱꓽ

	ꓘꓶ ꓫꓵ ꓫꓵꓼ ꓦꓬ ꓠꓬꓲ ꓗꓪ ꓓꓵꓽ ꓙ ꓒꓳꓹ ꓬꓲꓼ ꓡ ꓢꓴ ꓙꓲ-ꓢꓴ ꓢꓲꓺ ꓤ ꓐꓴ ꓬꓲ ꓪ ꓝꓴꓲ ꓠꓬ ꓙꓵꓻ ꓠꓲꓹ ꓑꓶ ꓓꓴ ꓙꓲ-ꓢꓴ ꓗꓪ ꓐꓰ ꓕꓲꓽ ꓝ ꓟꓴ ꓗꓪ ꓗꓪ ꓟ ꓢꓲ ꓫꓬ ꓖꓴ ꓗꓪ ꓓꓵꓽ ꓙꓰ_ ꓡꓳ꓿ ꓠꓲꓹ ꓒꓳꓹ ꓠꓲꓹ ꓙꓬ ꓟ ꓝꓴꓲ ꓔꓯ ꓟꓲ ꓠꓯ ꓗꓪ ꓟ ꓢꓲ ꓫꓬ ꓖꓴ ꓗꓪ ꓐꓰ ꓫꓵꓹ ꓩꓴ ꓗꓷ_ ꓟ_ ꓡꓰ ꓐꓰ꓾ ꓐꓳ ꓚꓲ ꓔ ꓟ ꓝꓴꓲ ꓔꓯ ꓥ_ ꓟꓲ ꓟꓴ ꓗꓪ ꓗꓪ ꓟ ꓢꓲ ꓫꓬ ꓖꓴ ꓗꓪ ꓐꓰ ꓫꓵꓹ ꓩꓴ ꓗꓷ ꓠ ꓗ_ ꓡꓳ꓿ ꓖꓳ ꓡꓱ ꓥ_ ꓟꓲ ꓟꓬꓱꓽ ꓕꓱ ꓟ ꓟꓽ ꓬꓰ ꓢꓰꓽ ꓕꓯ꓾ ꓮ ꓡꓲ ꓕꓲ ꓣꓳ ꓠꓬ ꓙꓲ-ꓢꓴ ꓔꓯ ꓙꓵꓻ_ ꓟ ꓗꓪ ꓐꓰ ꓝꓴꓲꓹ ꓖ ꓖꓶ ꓟꓶ ꓒꓵꓽ_ ꓟ ꓔꓯ ꓢꓷꓸ ꓡꓰ ꓠꓹ ꓟ ꓐꓱ ꓶ꓾ ꓐꓳ ꓚꓲꓸ ꓕꓳ ꓶ ꓖꓳ ꓟ ꓔꓯ ꓡꓳꓸ ꓠꓬꓲ ꓠ ꓗ_ ꓢꓰꓽ ꓡꓳ꓿ ꓖꓳ ꓡꓱ ꓠꓬꓲ ꓢꓲ ꓫꓬ ꓖꓴ ꓔꓯ ꓢꓲ ꓫꓬ ꓡꓰ ꓝꓲ_ ꓟ ꓟꓬꓱꓽ ꓕꓱ ꓟ ꓗꓪ ꓠꓬ꓾ ꓧꓪꓺ ꓟꓰꓹ ꓠ ꓠꓬꓲ ꓢꓲ ꓐꓯ ꓟꓴ ꓘꓶꓽ_ ꓟ ꓕꓱꓹ ꓞꓹ_ ꓡꓳ꓿ ꓟꓬꓱꓽ ꓖꓳ ꓟ ꓠꓬ ꓙꓲ-ꓢꓴ ꓬꓯꓼ ꓡ_ ꓐꓰ ꓬꓰ_ ꓕꓯ ꓣꓱꓽ ꓬꓰ ꓠꓹ ꓟ ꓥ ꓡꓳ꓿ ꓮ ꓡꓲꓳ ꓐꓯ ꓠꓬ ꓙꓲ-ꓢꓴ ꓬꓯꓼ ꓡ_ ꓕꓯ ꓠꓽ꓾ ꓞꓳ ꓤ ꓕꓲ ꓣꓳ ꓡꓰ ꓕꓲ ꓣꓳ ꓔꓯ꓾ ꓮꓽ ꓟ ꓮ ꓡꓲ ꓬꓰ ꓔ ꓠꓬ ꓬꓲ ꓖꓳ ꓡꓱ ꓚꓱꓹ ꓖꓶ ꓠꓹ ꓟ ꓥ ꓡꓳ꓿ ꓟꓳ 22ꓽ12꓿
	(2300) ꓘꓳꓼ ꓡꓳꓹ ꓬꓰ_ ꓟ (1844) ꓘꓳꓼ ꓗꓪ ꓙꓲ-ꓢꓴ ꓠꓬ ꓟꓲ ꓠꓯ ꓗꓪ ꓬꓯꓼ ꓡ ꓠꓹ ꓟ ꓔꓲ ꓫꓵ꓾ ꓝꓴꓲꓹ ꓑꓲꓸ ꓓꓴ ꓟꓬꓱꓽ ꓔꓯ ꓬꓰ ꓠꓹ ꓟ ꓟꓴ ꓗꓪ ꓗꓪ ꓟ ꓮꓽ ꓘꓶꓸ ꓢꓲ ꓫꓬ ꓖꓴ ꓗꓳꓹ ꓗꓪ ꓓꓵꓽ ꓙꓰ_ ꓡꓳ꓾ ꓐꓯ_ ꓟ ꓔꓯ꓾ ꓟꓷ ꓠꓷ ꓝ ꓘꓶꓽ ꓗꓪ ꓟ ꓠꓬꓲ ꓟꓳ ꓓꓴ ꓗꓪ ꓫꓱꓽ ꓢꓴ ꓐꓴ ꓡꓰ ꓡꓳꓸ ꓟꓳ_ ꓡꓳ꓿ ꓮꓽ ꓘꓶꓸ ꓢꓲ ꓫꓬ ꓖꓴ ꓗꓪ ꓓꓵꓽ ꓙꓰ_ ꓟ ꓖꓳ ꓟ ꓠꓬ ꓬꓯꓼ ꓡ ꓠꓹ ꓟ ꓙ ꓖꓶ_ ꓟ ꓥ ꓡꓳ꓿
	ꓙꓲ-ꓢꓴ ꓠꓬ ꓟꓴ ꓗꓪ ꓗꓪ ꓟ ꓮꓽ ꓘꓶ ꓢꓲ ꓫꓬ ꓖꓴ ꓗꓪ ꓙꓰ ꓢꓲ꓾ ꓬꓲꓸ ꓡ ꓞꓳ ꓐꓴ ꓝꓴꓲ ꓔꓯ ꓫꓵꓹ ꓩꓴ ꓗꓷ_ ꓕꓯ꓾ ꓝꓴꓲ ꓖꓳ ꓟ ꓮ ꓙꓵꓽ ꓠꓬ ꓝꓴꓲ ꓐꓯ ꓞꓷꓹ ꓪ ꓡꓰ ꓢꓴ ꓢ-ꓓꓯ ꓕꓯ ꓢꓲ ꓗꓪ ꓚꓰꓹ ꓗꓷ_ ꓥꓳ꓿ ꓡꓲ ꓛꓲ ꓗꓪ ꓩꓴ ꓦ ꓗꓷ ꓟ ꓮꓸ ꓛꓵꓼ ꓠꓬ ꓬꓲ-ꓢꓷ-ꓡꓰ ꓡ ꓞꓳ ꓔꓬ ꓗꓪ ꓝꓮꓲ ꓟꓽ ꓚꓱꓹ ꓬꓲꓼ ꓡ ꓟ_ ꓡꓰ ꓐꓰ꓾ ꓢ-ꓓꓯ ꓔꓯ ꓥ_ ꓟꓲ ꓪꓴ-ꓢ_ ꓐꓰ ꓪꓴ-ꓢ ꓬꓲ ꓡ ꓞꓳ ꓟꓲ ꓙꓬ ꓗꓪ ꓐꓰ ꓕꓲ ꓞꓲꓼ ꓕꓲ ꓑ ꓖꓼ ꓓꓳ ꓗꓷ_ ꓥꓳ꓿ ꓝꓴꓲꓹ_ ꓐꓰ ꓝꓴꓲ ꓙꓳ ꓢꓴ ꓔꓯ ꓟꓶꓽ ꓬꓰ ꓝꓲ_ ꓟ ꓦꓬ ꓠꓬꓲ ꓗꓪ ꓢ-ꓓꓯ ꓔꓯ ꓥ_ ꓟꓲ ꓕꓲ ꓞꓲꓼ ꓕꓲ ꓑ ꓟꓶꓽ ꓬꓰ ꓝꓲ_ ꓥꓳ꓿












24 ꓕꓱꓺ

ꓮ ꓘꓶꓸ ꓢꓲ-ꓫꓬ ꓡꓳꓹ ꓬꓰ–ꓟ ꓠꓯꓸꓼ ꓗꓪ

	ꓢꓲ ꓫꓬ ꓖꓴ ꓟꓸ ꓟꓲ ꓠꓬ (1844) ꓘꓳꓼ ꓗꓪ ꓟ ꓠꓲꓹ ꓟ ꓐꓬꓺ ꓡꓰ ꓓꓴ ꓫꓵꓽ ꓪꓴ ꓬꓲꓸ ꓚꓵꓺ ꓘꓶ ꓔꓯ ꓒꓶꓻ ꓫꓬꓽ ꓖꓶ ꓓꓴ ꓥ ꓡꓳ꓿ ꓥꓳ-ꓡꓳꓸ-ꓓꓴ ꓘꓴ ꓜꓲ ꓞꓳ ꓐꓴ ꓣꓱꓽ ꓬꓰ_ ꓟ ꓟꓬꓱꓽ ꓔꓯ ꓪꓴ-ꓢ ꓡꓰ ꓧꓳꓽ ꓔꓬ ꓟ ꓔꓯ ꓥ_ ꓟꓲ ꓟꓳꓸ ꓖꓶ ꓓꓳ ꓡ_ ꓡꓳ꓿ ꓐꓬꓱꓼ ꓡꓱꓼ ꓡꓱꓼ ꓟ ꓟꓬꓱꓺ ꓓꓳ ꓠꓯꓸꓼ ꓗꓪ ꓙꓲ-ꓢꓴ ꓠꓬꓲꓽ ꓧꓪꓹ ꓕꓲ ꓧꓪꓹ ꓬꓯꓼ ꓡ_ ꓟ ꓔꓯ ꓙꓵꓻ ꓠꓲꓹ ꓙꓳ ꓙꓳ_ ꓐꓰ ꓥꓳꓺ ꓡꓳꓸ ꓗꓷ ꓢꓴ ꓐꓴ ꓠꓬ꓾ ꓬꓲ ꓪ ꓥꓳꓺ ꓡꓳꓸ ꓔ ꓟ_ ꓡꓰ ꓐꓰ ꓟꓽ ꓒꓬꓱꓼ ꓡ ꓕꓯ꓾ ꓠꓲꓹ ꓟ ꓫ ꓡꓰ ꓢꓲ꓾ ꓙꓲ-ꓢꓴ ꓔꓯ ꓟꓲ ꓡꓰ_ ꓡꓳ꓿ ꓟꓽ ꓟꓶ ꓫꓵ ꓕꓯ ꓪ ꓔꓲ ꓕꓲ ꓣꓳ_ ꓡꓰ ꓐꓰ꓾ ꓚꓬꓴꓹ ꓢꓲꓺ ꓒ ꓕꓲ ꓣꓳ_ ꓡꓰ ꓐꓰ ꓬꓯꓼ ꓡ ꓠ ꓗ_ ꓟ ꓬꓲ ꓪ ꓔꓲꓺ ꓒ ꓓꓽ ꓟ ꓔꓯ ꓠꓬ꓾ ꓮ ꓟꓶ ꓕꓯ ꓮ ꓘꓶꓸ ꓢꓲ ꓫꓬ ꓖꓴ ꓗꓪ ꓡꓳꓸ ꓟꓳ_ ꓡꓳ꓿ ꓢꓲ ꓫꓬ ꓖꓴ ꓗꓪ ꓐꓰ ꓡꓬꓹ ꓓꓳ ꓡ_ ꓟ ꓠꓬꓲ ꓟꓳ ꓓꓴ ꓛꓲꓺ ꓡꓯꓼ ꓠꓬ ꓗꓳꓸ ꓗꓷ ꓟ꓾ ꓮ ꓟꓶ ꓟ_ ꓐꓰ ꓡꓻ ꓠꓹ ꓟ ꓦꓬ ꓠꓬꓲ ꓮ ꓙꓵꓽ ꓔꓯ ꓔꓲꓺ ꓢꓲꓽ ꓡꓰ ꓝꓲ_ ꓡꓳ꓿ ꓙꓲ-ꓢꓴ ꓡꓰ ꓔꓯꓹ ꓖꓶ ꓡ_ ꓟ ꓓꓳꓽ ꓔꓯ ꓬꓲ ꓪ ꓟꓽ ꓙ ꓜꓲꓼ ꓥ_ ꓟꓲ꓾ ꓓꓳꓽ ꓖꓳ ꓟ ꓡꓰ ꓬꓲ ꓪ ꓔꓯ ꓙꓲꓻ_ ꓟ ꓕꓲ ꓒꓳꓹ ꓗꓪ ꓫꓬꓹ ꓜꓶꓻ ꓖꓶ_ ꓡꓳ꓿
	ꓥꓳꓽ ꓡꓰ ꓟ ꓠꓬ ꓟꓷ ꓠꓷ ꓝ ꓘꓶꓽ ꓗꓪ ꓟ ꓦꓬ ꓠꓬꓲ ꓢꓪ' ꓚꓱꓹ ꓗꓪ ꓟꓽ ꓥ꓾ (2300) ꓘꓳꓼ ꓡꓳꓹ ꓬꓰ_ ꓕꓯ ꓒꓬꓱꓼ ꓡ ꓠ ꓗ_ ꓟ ꓫꓵꓽ ꓪꓴ ꓔꓯ ꓒꓶꓻ_ ꓟ ꓗꓪ ꓥ ꓡꓳ꓿ ꓖꓳ ꓡꓱ ꓥ_ ꓟꓲ ꓟꓷ ꓠꓷ ꓝ ꓗꓶꓽ ꓗꓪ ꓐꓯ ꓔ ꓟ ꓮ ꓙꓵꓽ ꓠꓬ ꓐꓲꓺ ꓡꓰ_ ꓡꓳ꓿
	ꓙꓲ-ꓢꓴ ꓬꓯꓼ ꓡ_ ꓟ ꓠꓬ ꓟꓲ ꓠꓯ ꓗꓪ ꓟꓽ ꓥ꓾ ꓟꓴ ꓗꓪ ꓗꓪ ꓟ ꓢꓲ ꓫꓬ ꓖꓴ ꓗꓪ ꓟ ꓮꓽ ꓘꓶꓸ ꓢꓲ ꓫꓬ ꓖꓴ ꓗꓳꓹ ꓗꓪ ꓥ ꓡꓳ꓿ “ꓥꓪ ꓠꓬ ꓢ ꓘꓪ ꓕꓯ ꓟ ꓦ ꓐꓬꓱꓽ ꓗꓪ꓾ ꓟꓴ ꓗꓪ ꓗꓪ ꓟ ꓟꓴ ꓗꓴꓸ ꓜꓶ ꓢꓲ꓾ ꓡ ꓞꓳ ꓮ ꓐꓲ_ ꓡꓰ ꓐꓰ ꓗ_ ꓟ ꓕꓲ ꓣꓳ ꓡ_ ꓡꓳ꓾ ꓐꓰ꓾ ꓥꓪ ꓟꓳ_ ꓡꓳ꓿ ꓬꓲ ꓠꓬ ꓮ-ꓠꓱ-ꓕꓯ-ꓡꓰ-ꓙꓳ-ꓔꓬ-ꓢꓴ ꓔꓬ ꓗꓪ ꓡ ꓢꓲ꓾ ꓬꓲ ꓟꓲ ꓙꓬ ꓗꓪ ꓬꓲ ꓔꓯ ꓧꓳꓽ ꓛꓲ ꓡ_ ꓡꓳ꓿ ꓓ 7ꓽ13ꓼ 8ꓽ14꓿
	ꓕꓱ ꓟ ꓙ ꓖꓴ ꓔꓯ ꓟꓯ-ꓡꓯ-ꓘꓷ ꓕꓳ ꓶ ꓗꓪ ꓥ_ ꓟꓲ ꓟꓷ ꓠꓷ ꓝ ꓔ_ ꓡꓳ꓿ “ꓟꓯꓼ ꓜꓴ ꓐꓴ ꓬꓰ-ꓧꓳ-ꓧꓪ ꓡꓰ ꓕꓱ ꓡꓱ ꓐꓯ_ ꓡꓳ꓾ ꓠꓬꓲ ꓠ꓾ ꓥꓪ ꓠꓬ ꓥꓪ ꓝꓲ ꓓꓴ ꓔꓯ ꓝꓲ ꓩꓴ ꓗꓷ ꓢꓲ꓾ ꓬꓲ ꓡꓰ ꓥꓪ ꓟꓲ ꓙꓬ ꓗꓪ ꓟ ꓚꓱꓹ ꓔꓯ ꓙ ꓖꓶ_ ꓥꓳ꓿ ꓖꓳ ꓡꓱ ꓠꓬ ꓠꓴ ꓪ ꓧꓪꓺ ꓔꓬ ꓟ ꓢꓲꓺ ꓒ ꓠꓬ꓾ ꓠꓲꓹ ꓞ ꓬꓲ ꓢꓲ ꓫꓬ ꓦꓲ ꓗꓪ ꓡ_ ꓥꓳ꓿ ꓠꓬꓲ ꓠ꓾ ꓠꓴ ꓪ ꓡꓰ ꓠꓲꓹ ꓒꓴ_ ꓟ꓾ ꓘꓶ ꓫꓵ ꓬꓲ ꓝꓲ ꓓꓴ ꓡ_ ꓥꓳ꓿ ꓟꓯ 3ꓽ1꓿ ꓢꓲ ꓫꓬ ꓦꓲ ꓗꓪ ꓢꓲꓺ ꓒ ꓡ_ ꓟ ꓠꓬ ꓠꓲꓹ ꓞ ꓥ ꓢꓲ꓾ ꓬꓲ ꓡ ꓞꓳ ꓐꓴ ꓟꓽ ꓧꓪ' ꓔ ꓕꓯ (ꓟꓽ ꓥꓳꓺ ꓡꓳꓸ ꓔ ꓟ ꓝꓲ ꓗꓪ) ꓥ ꓡꓳ꓿ ꓬꓲ ꓪ ꓠꓬ ꓖꓳ ꓕꓲ ꓔꓳꓸ ꓗꓪ ꓢꓲꓺ ꓒ ꓡ_ ꓟ ꓔꓯ ꓟꓽ ꓥꓳꓺ ꓡꓳꓸ ꓔ꓿ 2 ꓕꓰ 1ꓽ8꓿
	ꓢꓲꓺ ꓒ ꓔꓯ ꓛꓵꓻ ꓬꓰ ꓠꓹ ꓟ ꓬꓲ ꓪ ꓟꓽ ꓙ ꓖꓶ ꓔ꓾ ꓙ ꓖꓶ ꓠ ꓗ_ ꓟ ꓙꓳ_ ꓢꓰꓽ ꓡꓳ꓿ ꓙꓵꓻ ꓠꓲꓹ ꓗꓪ ꓐꓰ ꓪꓴ-ꓢ ꓟꓬꓱꓽ ꓬꓰ ꓢꓴ ꓐꓴ ꓠꓬ ꓔꓲꓺ ꓒ ꓓꓽ ꓟ ꓗ ꓠꓯꓸ ꓛꓳ ꓙꓰ_ ꓕꓯ꓾ ꓬꓲ ꓪ ꓔꓯ ꓣꓱꓽ ꓬꓰ ꓠ ꓗ_ ꓟ ꓟꓬꓱꓽ ꓡꓯ ꓙꓱ ꓖꓶ_ ꓡꓳ꓿ ꓘꓴ ꓜꓲ ꓞꓳ ꓐꓱ ꓶ ꓥ_ ꓟꓲ ꓠꓱ ꓐꓯ ꓓꓳꓽ ꓕꓲ ꓫꓵꓽ ꓢꓷ ꓖꓶ ꓠꓹ ꓟ ꓙꓳ_ ꓢꓰꓽ ꓡꓳ꓿

“ꓮꓽ ꓟ ꓦꓰꓼ ꓞꓹ ꓘꓴ ꓢꓰꓽ”

	“ꓬꓲ_ ꓡꓰꓽ ꓬꓲ ꓡ_ ꓟ ꓦꓬ ꓠꓬꓲ ꓔꓯ ꓠꓬ ꓮꓽ ꓟ ꓡꓰ ꓜꓲꓽ ꓔ ꓘꓴ ꓢꓰꓽ꓿ ꓬꓲ ꓟꓳ ꓖꓶ ꓓꓳ ꓡ_ ꓕꓯ꓾ ꓮ ꓟ ꓦꓰꓼ ꓞꓹ ꓘꓴ ꓢꓰꓽ꓿ ꓸꓸꓸ ꓬꓲ ꓠꓬ ꓒꓴꓻ ꓚꓲ ꓒ_ ꓐꓰ ꓒꓴ ꓔꓯ ꓢꓲ ꓫꓬ ꓡꓰ ꓝꓲ ꓢꓴ_ ꓐꓰ ꓠꓬꓲꓸ ꓠꓸ ꓗꓷ ꓢꓲ꓾ ꓡꓱ-ꓬꓲ ꓞꓲꓼ ꓤ ꓡꓯꓹ ꓤ ꓐꓴ ꓔꓯ ꓢꓲ ꓫꓬ ꓡꓰ ꓝꓲ_ ꓥꓳ꓿ ꓒꓴꓻ_ ꓐꓰ ꓫꓵꓺ ꓔꓯ ꓚꓲ ꓫꓬꓻ ꓡꓰ ꓝꓲ_ ꓟ_ ꓡꓰ ꓐꓰ꓾ ꓬꓲ ꓪ ꓔꓯ ꓚꓲ ꓫꓬ ꓡꓰ ꓝꓲ_ ꓥꓳ꓿ ꓖꓳ ꓡꓱ ꓠꓬ ꓬꓲ ꓪ ꓠꓽ ꓬꓰ-ꓧꓳ-ꓧꓪ ꓔꓯ ꓙꓲ ꓫꓬ_ ꓟ ꓔꓲꓺ ꓓꓴ ꓔꓲꓺ ꓖꓶ ꓡ_ ꓥꓳ꓿” ꓟꓯ 3ꓽ2-3꓿ ꓙꓲ-ꓢꓴ ꓡꓰ ꓞꓳ ꓤ ꓐꓱ ꓶ ꓖꓶꓻ ꓬꓲꓼ ꓙ_ ꓟ ꓟꓬꓱꓽ ꓬꓰ ꓠꓽ ꓗꓷ ꓗ ꓠꓯ꓾ ꓟꓲ ꓠꓯ ꓗꓪ ꓢꓯꓸ ꓔꓬ ꓢꓴ ꓐꓴ ꓠꓬ ꓜꓲꓽ ꓟꓳꓽ ꓟꓽ ꓙꓳ ꓙꓳ꓾ ꓪꓴ-ꓢ ꓟꓲ ꓠꓬ ꓗꓪ ꓦꓰꓼ ꓔꓴ ꓡ_ ꓥꓳ꓿ ꓬꓲ ꓪ ꓶꓼ ꓖꓪꓽ ꓠꓬ ꓢꓲ ꓫꓬ ꓠ ꓗ_ ꓡꓳ꓿ ꓬꓲ ꓪ ꓠꓲꓹ ꓟ_ ꓐꓰ ꓫꓱꓹ ꓥ_ ꓟꓲ ꓫꓵꓽ ꓗꓪ ꓐꓰ ꓞꓲꓽ ꓫꓬ ꓡꓰ ꓠ ꓗ_ ꓡꓳ꓿ ꓬꓲ ꓪ ꓠꓬ ꓪꓴ-ꓢ ꓬꓲ ꓣꓱꓽ ꓛꓰ_ ꓐꓰ ꓬꓲ ꓪ ꓣꓱꓽ ꓬꓰ ꓢꓯꓼ ꓕꓵꓼ_ ꓟ ꓟꓬꓱꓽ ꓑꓶ ꓓꓴ꓾ ꓥꓶꓺ_ ꓟ ꓔꓯ ꓓꓶꓽ ꓧꓪꓸ ꓡꓰ ꓢꓴ ꓥ ꓠ ꓗ_ ꓡꓳ꓿ ꓧꓪꓺ ꓟꓰꓹ ꓠ ꓠꓬꓲ_ ꓟ ꓐꓯ ꓟꓴ ꓘꓶꓽ_ ꓟ ꓟꓬꓱꓽ ꓔꓯ ꓟꓴ ꓗꓪ ꓗꓪ ꓬꓰ ꓔꓬ_ ꓕꓯ꓾ ꓟꓴ ꓗꓪ ꓗꓪ ꓟ ꓢꓲ ꓫꓬ ꓖꓴ ꓗꓪ ꓜꓰꓻ ꓞꓹ ꓟ ꓟꓲ ꓠꓯ ꓞꓳ ꓤ ꓝꓴꓲ ꓔꓯ ꓢꓲ ꓫꓬ ꓖꓴ ꓗꓪ ꓐꓰ ꓫꓵꓹ ꓩꓴ ꓗꓷ_ ꓥꓳ꓿ ꓖꓳ ꓕꓯ ꓟꓲ ꓠꓯ ꓗꓪ ꓪꓴ-ꓢ ꓬꓲ ꓤ ꓠꓱ ꓐꓴ ꓝꓴꓲ ꓔꓯ ꓞꓲꓽ ꓫꓬ ꓖꓶ_ ꓟ ꓟꓬꓱꓽ ꓕꓲ ꓫꓵꓽ ꓙꓳ_ ꓢꓰꓽ ꓡꓳ꓿ ꓖꓳ ꓟ ꓔꓯ ꓟꓳꓸ ꓖꓶ ꓓꓴ 14 ꓕꓱꓺ ꓗꓪ ꓟ ꓓꓳꓽ ꓠꓯꓸꓼ ꓗꓪ ꓟꓳꓸ ꓖꓶ ꓔ_ ꓡꓳ꓿ ꓟꓬꓱꓽ ꓖꓳ ꓟ ꓬꓰ ꓓꓳ ꓡꓰ ꓗ ꓠꓯꓸ꓾ ꓙꓲ-ꓢꓴ ꓬꓲ ꓗ ꓠꓯꓸ ꓛꓳ ꓢꓴ ꓐꓴ ꓠꓬ ꓙꓲ-ꓢꓴ ꓬꓯꓼ ꓡ_ ꓟ ꓔꓯ ꓞꓵꓺ ꓬꓰ ꓠꓹ ꓟ ꓙ ꓖꓶ ꓖꓴ ꓡꓰ_ ꓥꓳ꓿ ꓢꓲꓺ ꓒ ꓬꓯꓼ ꓡ_ ꓟ ꓔꓯ ꓞꓵꓺ ꓬꓰ ꓠ ꓗ_ ꓟ ꓘꓴ ꓜꓲ ꓞꓳ ꓖꓳ ꓟ ꓠꓬ꓾ “ꓤꓰꓽ ꓞꓹ_ ꓟ_ ꓐꓰ ꓝꓲꓹ ꓞꓹ_ ꓟ_ ꓐꓰ ꓖꓳ ꓟ_ ꓡꓰ ꓐꓰ ꓗ_ ꓡꓳ ꓫꓵꓽ ꓟꓽ ꓙꓳ꓿” ꓬꓲ 5ꓽ27ꓼ ꓟꓳ 14 ꓕꓱꓼ ꓘꓷ 3ꓽ4ꓼ ꓟꓴ 6ꓽ10꓿

“ꓠꓬꓲ ꓠ꓾ ꓟꓯꓸ ꓡꓯꓸ ꓒ ꓛꓲ ꓡꓻꓳ”

	ꓢꓲ ꓫꓬ ꓖꓴ ꓔꓯ ꓢꓲ ꓫꓬ ꓡꓰ ꓝꓲ ꓠꓹ ꓟ ꓐꓱ ꓶ ꓙꓲ-ꓢꓴ ꓠꓬ ꓔꓲꓺ ꓒ ꓓꓽ ꓟ_ ꓡꓰ ꓐꓰ ꓮꓽ ꓘꓶꓸ ꓢꓲ ꓫꓬ ꓗꓳꓹ ꓗꓪ ꓓꓵꓽ ꓙꓰ_ ꓟ꓾ (ꓓ 8ꓽ14) ꓙꓲ-ꓢꓴ ꓠꓬ ꓮ-ꓠꓱ-ꓕꓯ-ꓡꓰ-ꓙꓳ-ꓔꓬ-ꓢꓴ ꓔꓬ ꓗꓪ ꓙꓰ_ ꓟ꓾ (ꓓ 7ꓽ13) ꓢꓲꓺꓒ ꓠꓬ ꓬꓲ ꓢꓲ ꓫꓬ ꓦꓲ ꓗꓪ ꓙꓰ_ ꓟ꓾ (ꓟꓯ 3ꓽ1) ꓕꓱ ꓟꓬ ꓫꓵꓽ ꓮ ꓙꓵꓽ ꓠꓬ꓾ ꓕꓲ ꓫꓵꓽ_ ꓔꓯ ꓐꓯ ꓔꓬ ꓟ ꓥ ꓡꓳ꓿ ꓕꓱ ꓟ ꓙ ꓖꓴ ꓔꓯ ꓟ-ꓕꓲ (25) ꓕꓱꓺ ꓗꓪ ꓤ ꓟꓶ ꓚꓱꓺ ꓑꓮꓲ ꓗꓪ ꓟꓯꓸ ꓡꓯꓸ ꓒ ꓡ_ ꓟ ꓬꓲ ꓔꓯꓺ ꓐꓬꓱꓽ ꓡꓰ ꓟꓸ ꓖꓶ ꓔ_ ꓡꓳ꓿ ꓘꓷ 3ꓽ5ꓼ ꓬꓴ 14-15ꓼ ꓓ 7ꓽ13꓿
	ꓔꓯꓺ ꓥꓳ ꓠꓯꓸꓼ ꓗꓪ ꓟꓯꓸ ꓡꓯ ꓒ ꓛꓲ ꓡ_ ꓕꓯ꓾ ꓙ ꓖꓶ ꓔ_ ꓟ ꓟꓯꓸ ꓡꓯ ꓟ ꓐꓴ ꓠꓬ ꓟꓯꓸ ꓡꓯ ꓒ_ ꓐꓰ ꓑꓮꓲ ꓗꓪ ꓓꓵꓽ ꓙ_ ꓡꓳ꓿ ꓖꓳ ꓡꓱ ꓠꓬꓲ ꓟꓯꓸ ꓡꓯ ꓒ ꓛꓲ ꓡ_ ꓟ ꓠꓬ ꓑꓮꓲ ꓟꓽ ꓬꓰ ꓧꓶꓸ ꓕꓯ ꓗꓪ ꓥ ꓡꓳ꓿ ꓡꓯ ꓒꓯꓹ ꓝ ꓑꓮꓲ ꓖꓳ ꓟ ꓠꓬ ꓙꓲ-ꓢꓴ ꓡꓰ ꓬꓲ ꓗꓴꓷꓼ ꓔꓯ ꓘꓳ ꓣꓴ_ ꓟ ꓔꓯ ꓔꓯꓺ ꓔ_ ꓡꓳ꓿ ꓢꓲ ꓫꓬ_ ꓟ ꓡꓳ ꓒꓱ ꓥ ꓟ ꓙꓱ-ꓣꓴ-ꓢ-ꓡꓱ ꓫꓵꓼ ꓠꓬ ꓙꓲ-ꓢꓴ ꓬꓲ ꓗꓴꓷꓼ ꓗꓪ ꓟ ꓡꓳ ꓒꓱ ꓥ ꓢꓲ꓾ ꓡꓳ ꓒꓱ ꓖꓳ ꓟ ꓔꓯ ꓠꓬ “ꓮ ꓣꓳ ꓤ ꓬꓲ ꓤ ꓟꓶ ꓟꓯꓸ ꓡꓯ ꓟ꓾” ꓐꓰ꓾ ꓥ_ ꓟꓲ ꓘꓴ_ ꓡꓳ꓿ ꓟꓳ 21ꓽ9-10ꓼ 19ꓽ9꓿ ꓟꓴ ꓗꓪ ꓝꓲ ꓓꓴ ꓠꓬ ꓢꓲ-ꓫꓬ-ꓟ-ꓦ ꓗꓪ ꓐꓰ ꓥꓪ ꓔꓯ ꓮ ꓘꓶ ꓪꓴꓽ_ ꓟ_ ꓐꓰ ꓟꓴ_ ꓟ ꓪ ꓙꓵꓽ ꓗꓪ ꓔꓯꓹ ꓙꓰ ꓢꓲ꓾ ꓟꓴ ꓗꓪ ꓗꓪ ꓪꓴ-ꓢ ꓔꓯ ꓐꓰ ꓬꓯꓼ ꓡ_ ꓟ ꓢꓲ ꓫꓬ_ ꓟ ꓡꓳ ꓒꓱ ꓙꓱ-ꓣꓴ-ꓢ-ꓡꓱ ꓥꓪ ꓔꓯ ꓟꓳꓸ ꓖꓶ ꓡ_ ꓡꓳ꓿” ꓟꓳ 21ꓽ10꓿
	ꓢꓲ ꓫꓬ_ ꓟ ꓡꓳ ꓒꓱ ꓖꓳ ꓟ ꓠꓬ ꓟꓯꓸ ꓡꓯꓸ ꓟ ꓔꓯ ꓔꓯꓺ ꓔ ꓢꓲ꓾ ꓟꓯꓸ ꓡꓯ ꓒ ꓔꓯ ꓞꓵꓺ ꓬꓰ ꓠꓹ ꓟ ꓓꓳ ꓙꓰ ꓢꓴ ꓤ ꓟꓶ ꓡꓯꓸ ꓐꓴ ꓠꓬ꓾ ꓘꓴ ꓜꓲ ꓞꓳ ꓔꓯ ꓔꓯꓺ ꓔ_ ꓡꓳ꓿ ꓟꓳꓸ ꓖꓶ ꓓꓴ ꓕꓳ ꓶ ꓗꓪ ꓪꓴ-ꓢ ꓬꓲ ꓡ ꓞꓳ ꓐꓴ ꓔꓯ ꓠꓬ ꓤ ꓟꓶ ꓚꓱꓺ ꓑꓮꓲ ꓗꓪ ꓜꓲꓼ ꓡ ꓢꓴ ꓥ ꓡꓳ꓾ ꓐꓰ ꓐꓯ ꓔ ꓠꓬꓲ꓾ ꓬꓲ ꓪ ꓠꓬ ꓟꓯꓸ ꓡꓯꓸ ꓟꓺ ꓟꓽ ꓥ꓿ ꓙꓲ-ꓢꓴ ꓠꓬ ꓬꓲꓺ ꓔ_ ꓟ ꓟꓯꓸ ꓡꓯ ꓟ” ꓥ ꓟ ꓙꓱ-ꓣꓴ-ꓢ-ꓡꓱ ꓫꓵꓼ ꓡꓰ ꓔꓯꓺ ꓔ ꓟ ꓗꓴꓷꓼ ꓐꓰ ꓕꓲ ꓛꓳꓻ_ ꓙꓵꓽ ꓪ ꓥ_ ꓟꓲ ꓟꓶ_ ꓡꓳ꓿ ꓙꓲ-ꓢꓴ ꓠꓬ ꓬꓲ ꓗꓴꓷꓼ ꓟꓶ ꓡꓰ ꓗ ꓠꓯꓸ꓾ ꓮ ꓣꓳ ꓤ ꓤ ꓟꓶ ꓚꓱꓺ ꓑꓮꓲ ꓗꓪ ꓜꓲꓼ ꓡ ꓠ ꓗ_ ꓢꓴ ꓪꓴ-ꓢ ꓬꓲ ꓡ ꓞꓳ ꓐꓴ ꓔꓯ ꓚꓬꓴꓹ ꓠꓹ ꓟ ꓡ_ ꓥꓳ꓿ ꓖꓳ ꓕꓯ ꓬꓲ ꓠꓬ ꓪ ꓔꓲ ꓕꓯ ꓢꓲ ꓟ ꓪ ꓔꓲ꓾ ꓢꓲꓺ ꓒ ꓕꓯ ꓢꓲ ꓟ ꓢꓲꓺ ꓒ_ ꓡꓰ ꓐꓰ ꓡ_ ꓥꓳ꓿

ꓬꓲ ꓪ ꓢꓲꓺ ꓒ ꓔꓯ ꓡꓳꓸ ꓠꓬꓹ_ ꓟ      

	“ꓠꓬꓲ ꓠ꓾ ꓟꓯꓸ ꓡꓯ ꓒ ꓛꓲ ꓡꓻꓳ꓾” ꓐꓯ_ ꓟ ꓘꓴꓻ ꓢꓯꓼ ꓑꓶ ꓓꓴ ꓞꓳ ꓤ ꓮ ꓟꓬꓹ ꓠꓬ꓾ ꓙꓲ-ꓢꓴ ꓠꓽ ꓠꓲꓹ ꓞ ꓬꓯꓼ ꓡ_ ꓥꓳ꓾ ꓐꓰ꓾ ꓥꓳꓺ ꓡꓳꓸ ꓗꓳꓸ ꓡ_ ꓡꓳ꓿ ꓟꓯꓸ ꓡꓯ ꓒ ꓠꓬ ꓝꓰꓹ ꓔ ꓟ ꓝꓲ ꓛꓲ ꓡ ꓥ_ ꓟꓲ ꓟꓲ ꓠꓯ ꓗꓪ ꓟꓽ ꓬꓯꓼ ꓡ꓾ ꓬꓲ ꓠꓬ ꓬꓲꓸ ꓗꓴꓷꓼ ꓔꓯ ꓘꓳ ꓣꓴ ꓠꓹ ꓟ ꓟꓴ ꓗꓪ ꓗꓪ ꓐꓹ ꓐ ꓪꓴ-ꓢ ꓔꓯ ꓙꓰ_ ꓡꓳ꓿ “ꓙ ꓖꓶ ꓔ ꓢꓴ ꓠꓬ ꓬꓲ_ ꓐꓰ ꓕꓲ ꓛꓳ_ ꓤ ꓟꓶ ꓚꓱꓺ ꓑꓮꓲ ꓗꓪ ꓓꓵꓽ ꓙꓰ_ ꓡꓳ꓾” ꓐꓯ_ ꓟ ꓗꓪ꓾ ꓙ ꓖꓶ ꓔ ꓢꓴ ꓠꓬ ꓟꓲ ꓠꓯ ꓗꓪ ꓔꓬ ꓢꓰꓽ ꓠꓬꓲ꓾ ꓤ ꓟꓶ ꓚꓱꓺ ꓑꓮꓲ ꓗꓪ ꓔꓬ ꓟꓽ ꓐ ꓡ꓿ “ꓖꓳ ꓡꓱ ꓢꓲ ꓠꓴ ꓪ ꓠꓬ꓾ ꓤ ꓟꓶ ꓚꓱ_ ꓟ ꓑꓮꓲ ꓗꓪ ꓐꓰ ꓬꓲꓼ ꓡ_ ꓟ ꓢꓲꓺ ꓒ ꓔꓯ ꓡꓳꓸ ꓔꓬ ꓟ ꓚꓳꓺ ꓑ_ ꓡꓰ ꓐꓰ ꓬꓰ꓾ ꓬꓲ ꓡ ꓢꓲ ꓗ ꓘꓶ ꓲ'ꓼ_ ꓠꓬ꓾ ꓠꓴ ꓪ ꓞꓼ ꓐꓰ ꓬꓲ ꓔꓯ ꓗ ꓘꓶ ꓒꓴ ꓖꓶ ꓪ_ ꓥꓳ꓾” ꓐꓯ_ ꓟ_ ꓡꓰ ꓐꓰ꓾ ꓬꓲ ꓪ ꓠꓬ ꓢꓲꓺ ꓒ ꓔꓯ ꓡꓳ ꓠꓬꓹ ꓠꓹ ꓟ_ ꓡꓰꓽ ꓥꓳ꓿ ꓡꓴ 12ꓽ36꓿ ꓕꓲ ꓒꓳꓹ ꓗꓪ ꓬꓲ ꓪ ꓠꓬ ꓙꓲ-ꓢꓴ ꓣꓱꓽ ꓬꓰ ꓔꓬ ꓟ ꓟꓬꓱꓽ ꓔꓯ ꓙ ꓜꓲꓼ ꓔ ꓢꓲ꓾ ꓙꓵꓻ ꓠꓲꓹ ꓗꓪ ꓐꓰ ꓬꓲ ꓔꓯ ꓛꓳꓻ ꓠꓹ ꓟ ꓥ ꓡꓳ꓿ ꓕꓱ ꓡꓱ ꓬꓰ_ ꓟ ꓠꓽ ꓙꓲ-ꓢꓴ_ ꓐꓰ ꓤ ꓟꓶ ꓚꓱꓺ ꓑꓮꓲ ꓗꓪ ꓓꓵꓽ ꓙꓰ_ ꓟ ꓬꓲꓸ ꓔꓯꓺ ꓐꓬꓱꓽ ꓥꓳ꓿       	
	ꓔꓯꓺ ꓥꓳꓽ ꓗꓪ ꓟꓬ ꓞꓶꓻ ꓧꓳꓽ ꓔ ꓢꓴ ꓠꓬ ꓤ ꓟꓶ ꓚꓱꓺ ꓑꓮꓲ ꓗꓪ ꓓꓵꓽ ꓙꓰ ꓪ_ ꓡꓳ꓿ ꓙꓲ-ꓢꓴ ꓬꓯꓼ ꓡ_ ꓟ ꓔꓯ ꓥꓳꓺ ꓡꓳ_ ꓟ ꓗꓪ ꓠꓲꓹ ꓟ ꓐꓬꓺ ꓓꓴ ꓔꓳꓹ ꓜꓳꓽ ꓪ ꓡꓰ ꓢꓴ ꓐꓴ ꓠꓬ꓾ ꓪ ꓜꓲ ꓔꓲꓺ ꓢꓲꓽ_ ꓟ ꓠꓬꓲ ꓟꓳ ꓓꓴ ꓟꓶ ꓠꓹ ꓟ꓾ ꓢꓲ ꓫꓬ ꓕꓳ ꓶ ꓔꓯ ꓢꓳꓺ ꓣꓴ ꓢꓲ꓾ ꓠꓲꓹ ꓟ ꓫꓵꓺ ꓢꓲ ꓡꓳ ꓠꓬꓹ ꓔꓬ_ ꓡꓳ꓿ ꓖꓳ ꓕꓯ ꓬꓲ ꓪ ꓠꓬ ꓟꓴ ꓗꓪ ꓗꓪ ꓟ ꓢꓲ ꓫꓬ ꓖꓴ ꓟꓸ ꓟꓲ_ ꓐꓰ ꓚꓬꓴꓹ ꓢꓲꓺ ꓒ ꓬꓰ_ ꓟ ꓟꓬꓱꓽ ꓗꓪ ꓑꓶ ꓡꓰ ꓓꓴ ꓙꓳ_ ꓟ ꓟꓸ ꓟꓲ ꓔꓯ ꓡꓳꓸ ꓟꓳ ꓡꓰ_ ꓡꓳ꓿ ꓖꓳ ꓟ ꓑꓶ ꓓꓴ ꓬꓲ ꓪ ꓠꓬ ꓟꓴ ꓗꓪ ꓗꓪ ꓟ ꓢꓲ ꓫꓬ ꓖꓴ ꓗꓪ ꓟꓬꓱꓽ ꓬꓰ ꓔꓬ ꓟ ꓢꓲꓺ ꓒ ꓬꓲ ꓗꓸ ꓠꓯꓸ ꓗꓪ꓾ ꓙꓵꓻ ꓠꓲꓹ ꓗꓪ ꓐꓰ ꓛꓳꓻ ꓙꓰ_ ꓡꓳ꓿ ꓔꓱꓹ ꓚꓵ_ ꓟ ꓟꓸ ꓟꓲ ꓕꓱ ꓟ ꓔꓯ ꓙꓵꓻ ꓢꓴ ꓮ ꓙꓵꓽ ꓠꓬ ꓑꓮꓲ ꓖꓳ ꓟ ꓗꓪ ꓓꓵꓽ ꓙꓰ ꓪ_ ꓡꓳ꓿ ꓓ 7ꓽ14ꓼ ꓟꓳ 21ꓽ2ꓼ ꓟ 8ꓽ11ꓼ ꓡꓴ 22ꓽ30꓿ 

ꓢꓲ ꓫꓬ ꓖꓴ ꓗꓪ ꓟ ꓡꓳꓹ ꓬꓰ_ ꓟ ꓟꓬꓱꓽ

	ꓟ-ꓕꓲ (22ꓽ11) ꓗꓪ ꓟꓸ ꓖꓶ ꓔ ꓟ ꓔꓯꓺ ꓥꓳꓽ ꓗꓪ꓾ ꓐꓯ ꓟꓴ ꓘꓶ_ ꓟ ꓠꓬ ꓠꓬꓲꓽ ꓟ ꓚꓱꓺ ꓑꓮꓲ ꓧꓶꓸ ꓕꓯ ꓗꓪ ꓥ ꓡꓳ꓿ ꓤ ꓟꓶ ꓚꓱꓺ ꓑꓮꓲ ꓟꓽ ꓬꓰ ꓧꓶꓸ ꓕꓯ ꓗꓪ ꓪ ꓔꓲ ꓠꓬ꓾ ꓮ ꓣꓳ ꓤ ꓫꓵꓽ ꓡꓰ ꓞꓲ ꓫꓬ ꓡꓰ ꓢꓲ꓾ ꓓꓰꓺ ꓓꓴ ꓟꓽ ꓙꓳ ꓟ ꓔꓯ ꓔꓯꓺ ꓬꓯꓼ_ ꓟ ꓑꓮꓲ ꓐꓵ ꓞꓶꓽ ꓖꓪꓽ ꓟꓽ ꓖꓪꓽ ꓡꓳꓸ ꓠꓬꓲ ꓠꓹ ꓟ ꓑꓮꓲ ꓬꓰ ꓖꓴ ꓗꓳꓹ ꓗꓪ ꓓꓵꓽ ꓡ_ ꓥꓳ꓿ ꓟꓳ 7ꓽ14꓿ ꓑꓮꓲ ꓐꓵ ꓞꓶ ꓖꓪꓽ ꓔ ꓢꓴ ꓔꓯ ꓠꓬ ꓢꓲꓺ ꓒ ꓬꓲ ꓙꓵꓽ ꓠꓬꓲꓸ ꓕꓲꓺ ꓗꓪ ꓔꓬ ꓒꓵꓽ_ ꓡꓳ꓾ ꓐꓰ ꓚꓬꓹ ꓖꓶ_ ꓡꓳ꓿ ꓖꓳ ꓡꓱ ꓐꓰ ꓞꓳ ꓫꓱꓹ ꓪꓽ ꓫꓱꓹ ꓔꓯ ꓚꓬꓹ ꓠꓬꓲ_ ꓟ ꓔꓯ꓾ ꓧꓪꓺ ꓟꓰꓹ ꓠ ꓠꓬꓲ_ ꓟ ꓐꓯ ꓟꓴ ꓕꓲꓺ꓾ ꓐꓰ꓾ ꓐꓯ_ ꓡꓳ꓿ ꓕꓱ ꓟ ꓠꓬ ꓟꓴ ꓗꓪ ꓗꓪ ꓟ ꓢꓲ ꓫꓬ ꓖꓴ ꓗꓪ ꓡꓳꓹ ꓬꓰ ꓕꓲ ꓧꓪꓹ ꓣꓱꓽ ꓬꓰ ꓠ ꓗ_ ꓟ ꓟꓬꓱꓽ ꓥ ꓡꓳ꓿
	ꓕꓲ ꓤꓶꓻ ꓡꓰ ꓕꓲ ꓤꓶꓻ ꓗꓪ ꓢꓯꓸ ꓔꓬ ꓗꓷ ꓢꓴ ꓙꓲ-ꓢꓴ ꓢꓲꓺ ꓤ ꓐꓴ ꓬꓰ ꓗꓷ ꓟ ꓟꓬꓱꓽ ꓮ ꓙꓵꓽ ꓔꓯ ꓧꓪꓺ ꓟꓰꓹ ꓠ ꓠꓬꓲ ꓢꓲ꓾ ꓐꓯ ꓞꓷꓹ ꓗꓷ ꓗ ꓠꓯ꓾ ꓣꓱ ꓛꓰ ꓗ ꓘꓶ ꓚꓵꓸ ꓗꓷ_ ꓡꓳ꓿ “ꓙ ꓖꓶ ꓔ ꓢꓴ ꓠꓬ꓾ ꓬꓲ_ ꓐꓰ ꓕꓲ ꓛꓳ_ ꓤ ꓟꓶ ꓚꓱ ꓑꓮꓲ ꓗꓪ ꓓꓵꓽ ꓙꓰ_ ꓡꓳ꓾” ꓐꓯ_ ꓟ ꓐꓯ ꓘꓶ ꓠꓯꓸꓼ ꓗꓪ꓾ ꓙꓲ-ꓢꓴ ꓡꓰ ꓞꓳ ꓚꓬꓴꓹ ꓪ ꓚꓬꓴ_ ꓟ ꓟꓬꓱꓽ ꓬꓰ ꓓꓳ ꓡꓰ ꓟ ꓔꓯ ꓟꓸ ꓖꓶ ꓔ_ ꓡꓳ꓿
	ꓟꓲ ꓠꓯ ꓗꓪ ꓟ ꓔꓲꓺ ꓒ ꓠꓬ ꓮꓽ ꓘꓶꓸ ꓢꓲ ꓫꓬ ꓖꓴ ꓗꓳꓹ ꓗꓪ ꓓꓵꓽ ꓙꓰ_ ꓟ ꓖꓳ ꓕꓲ ꓠꓬꓲ ꓗꓪ꓾ ꓬꓲꓸ ꓪꓴꓸ ꓕꓲ ꓗꓳꓹ ꓗꓪ ꓣꓱꓽ ꓬꓰ_ ꓟ ꓟꓬꓱꓽ ꓮ ꓙꓵꓽ ꓠꓽ ꓡꓰ_ ꓡꓳ꓿ ꓙꓲ-ꓢꓴ ꓡꓰ ꓟꓴ ꓗꓪ ꓗꓪ ꓟ ꓢꓲ ꓫꓬ ꓖꓴ ꓗꓪ ꓬꓰ ꓔꓬ ꓟ ꓟꓬꓱꓽ ꓥ_ ꓟꓲ ꓬꓲ ꓖꓳ ꓡꓱ ꓥ ꓡꓳ꓿ ꓙꓲ-ꓢꓴ ꓬꓰ_ ꓟ ꓜꓲꓽ ꓟꓳꓽ ꓟꓬꓱꓽ ꓠꓬ ꓕꓲꓽ ꓐꓱ ꓤꓽ_ ꓡꓰꓽ ꓬꓰ ꓓꓳ ꓡꓰ ꓟ ꓑꓶ ꓓꓴ꓾ ꓜꓰꓻ ꓞꓹ ꓟ ꓔꓯ ꓡꓯ ꓫꓵ ꓬꓰ ꓠ ꓗ_ ꓢꓰꓽ ꓡꓳ꓿ ꓙꓲ-ꓢꓴ ꓠꓬ ꓐꓹ ꓐ ꓪꓴ-ꓢ ꓟ ꓙꓬ ꓗꓪ ꓚꓲ ꓛꓬ ꓫꓵꓽ ꓔꓯꓹ ꓔ ꓢꓲ꓾ ꓝꓴꓲ ꓙꓳ ꓢꓴ ꓐꓱ ꓶ ꓡꓯ ꓫꓵ ꓖꓶꓻ ꓬꓲꓼ ꓙ ꓔꓬ_ ꓡꓳ꓿
	(1800) ꓘꓳꓼ ꓡꓱꓸꓼ ꓪꓴ-ꓢ ꓔꓯ ꓠꓶꓽ ꓡꓰ ꓓꓻ_ ꓟ ꓥꓳꓺ ꓡꓳꓸ ꓓꓴ ꓗ ꓘꓶ_ ꓐꓰ ꓣꓱ ꓛꓰ ꓗ ꓘꓶ ꓠꓬ꓾ ꓮ ꓟꓶ ꓚꓵꓸ ꓗꓷ ꓥ_ ꓟꓲ꓾ ꓠꓱ ꓐꓯ ꓗ ꓘꓶ ꓕꓲ ꓟ ꓒꓴꓺ ꓖꓶ ꓔ ꓢꓰꓽ ꓡꓳ꓿ ꓮꓽ ꓘꓶꓸ ꓢꓲ ꓫꓬ ꓖꓴ ꓗꓪ ꓬꓰ-ꓢꓴ ꓡꓰ ꓜꓲꓽ ꓟꓳꓽ ꓟꓬꓱꓽ ꓬꓰ ꓔꓬ ꓠꓬꓲ꓾ ꓝꓴꓲ ꓖ ꓖꓶ ꓟꓶ ꓓ_ ꓢꓰꓽ ꓡꓳ꓿ ꓞꓳ ꓤ ꓐꓴ ꓔꓲ ꓫꓵ ꓙꓲ-ꓢꓴ ꓡꓰ ꓟꓬꓱꓽ ꓬꓰ ꓔꓬ ꓟ ꓮꓽ ꓘꓶꓸ ꓢꓲ ꓫꓬ ꓖꓴ ꓗꓪ ꓣꓳ ꓐꓱ ꓶ ꓗ ꓘꓶ ꓒꓴꓺ ꓔ ꓢꓰꓽ ꓡꓳ꓿
	“ꓢꓲ ꓫꓬ_ ꓟ_ ꓐꓰ ꓔꓱꓹ_ ꓟ꓾ ꓬꓲ ꓒꓴꓺ ꓗꓷ ꓠꓬ ꓚꓵꓸ ꓐ ꓡ ꓢꓴ ꓟꓽ ꓙꓳ꓾ ꓬꓲ ꓚꓵꓸ ꓗꓷ ꓠꓬ ꓒꓴꓺ ꓐ ꓡ ꓢꓴ ꓟꓽ ꓙꓳ ꓟ꓾ ꓓ-ꓪꓵꓼ ꓜꓳꓺ ꓜꓴꓺ ꓔꓯꓹ ꓔ ꓢꓴ꓾” ꓐꓰ꓾ ꓟꓳ ꓖꓶ ꓓꓴ (3ꓽ7-8) ꓗꓪ ꓐꓯ ꓔ ꓟ ꓬꓲꓸ ꓟ ꓟꓲ ꓔꓯ ꓮ ꓟꓶ ꓣꓳꓽ ꓢꓷ ꓡꓰ_ ꓡꓳ꓿ ꓡꓱ 16ꓽ17꓿
	ꓝꓴꓲ ꓐꓱ ꓶ ꓖꓶꓻ ꓬꓲꓼ ꓙ_ ꓟ ꓟꓬꓱꓽ ꓔꓯ ꓙꓵꓻ ꓢꓲ꓾ ꓙꓲ-ꓢꓴ ꓗ ꓠꓯꓸ ꓛꓳꓻ ꓔꓬ ꓢꓴ ꓐꓴ ꓠꓬ꓾ ꓟꓬꓱꓽ ꓖꓳ ꓟ ꓬꓲ ꓙꓲꓻ ꓖꓴ ꓔꓯ ꓘꓳ ꓣꓴ ꓟꓶ ꓢꓲ꓾ ꓟꓽ ꓙꓵꓻ ꓢꓴ ꓐꓴ ꓠ꓾ ꓬꓲꓸ ꓙꓲꓻ ꓖꓴ ꓖꓳ ꓟ ꓔꓯ ꓘꓳ ꓣꓴ ꓟꓽ ꓟꓶ꓿ ꓙꓲ-ꓢꓴ ꓠꓬ ꓚꓬꓴꓹ ꓢꓲꓺ ꓒ ꓥ ꓟ ꓔꓯ ꓟꓽ ꓘꓳ ꓣꓴ ꓢꓴ ꓬꓴ-ꓔ ꓡ ꓞꓳ ꓐꓴ ꓠꓬ꓾ ꓙꓲ-ꓢꓴ ꓗꓪ ꓐꓰ ꓥ ꓟ ꓝꓴꓲ ꓖ ꓖꓶ_ ꓟ ꓣꓱ ꓛꓰ ꓔꓯ ꓘꓳ ꓣꓴ ꓟꓶ ꓟꓽ ꓓ꓿ ꓙꓲ-ꓢꓴ ꓠꓬ ꓬꓲ ꓗ ꓠꓯꓸ ꓛꓳ ꓢꓴ ꓐꓴ ꓐꓱ ꓶ ꓖꓶꓻ ꓬꓲꓼ ꓙ_ ꓟ ꓟꓬꓱꓽ ꓬꓰ ꓠꓹ ꓟ꓾ ꓟꓴ ꓗꓪ ꓗꓪ ꓟ ꓮꓽ ꓘꓶꓸ ꓢꓲ ꓫꓬ ꓖꓴ ꓗꓪ ꓓꓵꓽ ꓙꓰ_ ꓕꓯ꓾ ꓬꓴ-ꓔ ꓡ ꓞꓳ ꓐꓴ ꓠꓬ ꓙꓲꓻ ꓖꓴ ꓟꓽ ꓙꓳ ꓟ ꓢꓰꓼ ꓔꓲꓺ ꓓꓴ_ ꓐꓰ ꓔꓲꓺ ꓖꓶ ꓓꓴ ꓔꓯ ꓔꓲꓺ ꓢꓲ꓾ ꓠꓯ ꓞꓲꓹ ꓟ ꓠꓯꓸꓼ ꓗꓪ ꓡꓯ ꓫꓵ ꓔꓬ ꓢꓰꓽ ꓡꓳ꓿ ꓞꓳ ꓤ ꓐꓴ ꓪꓴ-ꓢ ꓔꓯ ꓠꓶꓽ ꓙꓰ ꓓ_ ꓟ ꓗ ꓘꓶ ꓬꓲꓸ ꓪꓴꓸ ꓟ ꓚꓵꓸ ꓗꓷ ꓥ_ ꓟꓲ꓾ ꓪꓴ-ꓢ ꓔꓯ ꓕꓲꓺ ꓡꓰ ꓓ_ ꓟ ꓕꓲꓽ ꓟ_ ꓡꓰꓽ ꓟ ꓗ ꓘꓶ ꓥ_ ꓟ꓾ ꓟꓴ ꓗꓪ ꓗꓪ ꓟ ꓮꓽ ꓘꓶꓸ ꓢꓲ ꓫꓬ ꓖꓴ ꓗꓪ ꓐꓰ ꓓꓵꓽ ꓙꓰ_ ꓟ ꓚꓱꓹ ꓔꓯ ꓥ_ ꓟꓲ ꓬꓴ-ꓔ ꓡ ꓞꓳ ꓐꓴ ꓟꓽ ꓘꓳ ꓣꓴ꓿
	ꓟꓽ ꓙꓵꓻ ꓟ ꓬꓴ-ꓔ ꓡ ꓞꓳ ꓠꓬ꓾ ꓣꓳ ꓔꓲꓺ ꓒ ꓓꓽ ꓟ ꓡꓰ ꓬꓰ ꓔꓬ ꓟ ꓟꓬꓱꓽ ꓔꓯ ꓟꓳꓻ ꓟꓽ ꓟꓵ ꓢꓴ_ ꓐꓰ ꓟꓽ ꓒꓵꓽ ꓟꓽ ꓚꓬ ꓬꓰ ꓢꓴ ꓙꓲ-ꓢꓴ ꓢꓲꓺ ꓤ ꓐꓴ ꓔꓯ ꓔꓯꓺ ꓬꓯꓼ_ ꓡꓳ꓿ ꓟꓲ ꓠꓯ ꓗꓪ ꓟ ꓢꓲ ꓫꓬ ꓖꓴ ꓗꓪ ꓝꓴꓲ ꓑꓲꓸ ꓓꓴ ꓟꓬꓱꓽ ꓬꓰ_ ꓕꓯ꓾ ꓬꓲ-ꓢꓷ-ꓡꓰ ꓑ ꓫꓬ ꓐꓴ ꓠꓬ ꓝꓴꓲ ꓖ ꓖꓶ ꓟꓶ ꓠꓹ  ꓐꓱ ꓶ ꓪꓴ-ꓢ ꓒꓬꓱꓽ ꓕꓯ ꓗꓪ ꓚꓲ ꓛꓬ ꓔꓯ ꓙ ꓣꓳꓽ ꓡꓰ ꓝꓲ ꓢꓲ꓾ ꓢꓲ ꓫꓬ ꓦꓲ ꓗꓪ ꓜꓲꓼ ꓞ_ ꓠ ꓗ_ ꓡꓳ꓿ ꓝꓴꓲ ꓑꓲꓸ ꓓꓴ ꓟꓬꓱꓽ ꓬꓰ_ ꓟ ꓦꓬ ꓠꓬꓲ ꓕꓱ ꓕꓲ ꓕꓱꓺ ꓗꓪ ꓣꓳ ꓔꓲꓺ ꓒꓓꓽ ꓟ ꓬꓰ ꓔꓬ ꓟ ꓟꓬꓱꓽ ꓔꓯ ꓣꓳ ꓢꓷ ꓢꓲ꓾ ꓣꓳ ꓚꓲ ꓛꓬ ꓬꓰ ꓠ ꓗꓹ ꓟ ꓟꓬꓱꓽ ꓔꓯ ꓣꓳꓽ ꓢꓷ ꓔ ꓠꓹ ꓟ ꓬꓳꓹ ꓚꓲꓽ_ ꓡꓳ ꓟꓽ ꓥ ꓡ?
	ꓠꓳ-ꓪ ꓦꓬ ꓠꓬꓲ ꓗꓪ ꓟꓴ ꓗꓪ ꓗꓪ ꓟ ꓓꓳꓽ ꓕꓲ ꓟ ꓔꓯ ꓟꓲ ꓠꓯ ꓗꓪ ꓦꓻ ꓖꓶ ꓩꓴ ꓡ_ ꓡꓳ꓿ ꓞꓳ ꓤ ꓐꓴ ꓚꓬꓴꓹ ꓟꓶ ꓟꓽ ꓚꓬꓴꓹ ꓟꓶ ꓟ ꓠꓬ꓾ ꓓꓳꓽ ꓖꓳ ꓟ ꓔꓯ ꓬꓲ ꓪ ꓓꓽ ꓔꓳꓹ ꓟꓽ ꓓꓽ ꓔꓳꓹ ꓟ ꓕꓯ ꓢꓲ ꓗꓪ ꓚꓰꓹ ꓞꓹ_ ꓡꓳ꓿ ꓪꓴ 6ꓽ6-9ꓼ ꓦꓲ 11ꓽ7꓿ ꓢꓳ-ꓓꓳ-ꓟ ꓦꓬ ꓠꓬꓲ ꓗꓪ ꓥ_ ꓟꓲ ꓡꓳ-ꓔꓷꓼ ꓐꓰ ꓬꓲ ꓮꓸ ꓟꓲꓽ ꓠꓬꓲꓽ ꓫꓵꓸ_ ꓡꓰꓽ ꓟꓽ ꓥ ꓠꓬ꓾ ꓠꓱꓸ ꓐꓯ ꓞꓳ ꓤ ꓮ ꓙꓵꓽ ꓟꓴ ꓗꓪ ꓗꓪ ꓐꓰ ꓬꓯꓼ ꓡ_ ꓟ ꓮꓸ ꓔꓳꓸ ꓡꓰ ꓛꓴꓻ ꓢꓰꓼ_ ꓡꓳ꓿ ꓪꓴ 19꓿ ꓙꓲ-ꓢꓴ ꓦꓬ ꓠꓬꓲ ꓗꓪ ꓥ_ ꓟꓲ ꓬꓲ ꓖꓳ ꓡꓱ ꓥ ꓡꓳ꓿ ꓙꓲ-ꓢꓴ ꓡꓰ ꓬꓴ-ꓔ ꓡ ꓞꓳ ꓐꓴ ꓔꓯ “ꓠꓬꓲ ꓠ꓾ ꓠꓴ ꓪ ꓦꓲ ꓔꓯ ꓠꓬ ꓠꓴ ꓪ ꓔꓯ ꓡꓳ ꓒꓰꓹ ꓬꓰ ꓔ ꓢꓲ꓾ ꓙꓬ ꓓꓷꓼ ꓗꓷ ꓗ_ ꓡꓳ꓾” ꓐꓰ꓾ ꓐꓯ_ ꓡꓳ꓿ ꓟ 23ꓽ38꓿ ꓙꓲ-ꓢꓴ ꓡꓰ ꓡꓳꓹ ꓬꓰ_ ꓟ ꓦꓬ ꓠꓬꓲ ꓔꓯ ꓡꓳꓸ ꓢꓲ꓾ ꓢꓯꓼ ꓟꓬ ꓟꓶ ꓠꓹ ꓟ ꓔꓱꓹ ꓚꓵꓺ_ ꓟ ꓔꓯ ꓠꓲꓹ ꓠꓵ_ ꓟ ꓠꓲꓹ ꓟ ꓟꓽ ꓙꓳ ꓢꓴ_ ꓐꓰ ꓗꓴꓸ ꓠꓲ ꓙꓳ ꓢꓲ꓾ ꓕꓱ ꓡꓱ ꓐꓯ_ ꓡꓳ꓿ “ꓝꓮꓲ ꓬꓲ ꓠꓬ ꓟꓽ ꓙꓲ ꓫꓬ ꓟ ꓗꓪ ꓐꓰ ꓗꓶꓸ_ ꓟ ꓮ ꓙꓵ ꓟꓶꓽ ꓐꓰ ꓬꓰ ꓢꓴ ꓐꓱ ꓶ ꓬꓰ_ ꓥꓳ꓿ ꓮ ꓡꓲꓳ ꓐꓯ ꓠꓬ ꓢꓯꓼ ꓟꓬ ꓟꓶ ꓠꓹ ꓟ ꓔꓱꓹ ꓚꓵ_ ꓟ ꓔꓯ ꓠꓲꓹ ꓠꓵ_ ꓟ ꓬꓲ ꓪ ꓟꓽ ꓘꓳ ꓣꓴ꓿ ꓖꓳ ꓟ ꓑꓶ ꓓꓴ ꓗꓶꓸ_ ꓟ ꓔꓯ ꓙꓵꓻ ꓠꓹ ꓟ ꓪꓴ-ꓢ ꓡꓰ ꓬꓲ ꓪ ꓔꓯ ꓪꓴꓸ ꓙꓰ_ ꓟ ꓗꓪ ꓢꓯꓼ ꓕꓵꓼ_ ꓟ ꓠꓲꓹ ꓟ ꓖꓶ_ ꓡꓳ꓿” 2 ꓕꓰ 2ꓽ10-11꓿ ꓬꓲ ꓪ ꓡꓰ ꓪꓴ-ꓢ ꓐꓯ ꓘꓶ ꓗꓪ ꓟ ꓟꓸ ꓘꓶꓽ ꓑꓱ ꓘꓶꓽ ꓔꓯ ꓡꓳꓺ ꓩꓴ ꓗꓷ_ ꓕꓯ꓾ ꓪꓴ-ꓢ ꓡꓰ ꓬꓲ ꓪ ꓔꓯ ꓐꓰ ꓢꓲ-ꓫꓬ-ꓟ-ꓦ ꓣꓴꓻ ꓦ ꓗꓷ ꓢꓲ꓾ ꓬꓲ ꓪ ꓔꓯ ꓠꓬ ꓬꓲ ꓪ ꓠꓲꓹ ꓥꓳꓺ_ ꓟ ꓗꓶꓸ_ ꓟ ꓟꓬꓱꓽ ꓗꓪ ꓡꓳꓺ ꓔꓲ ꓬꓰ_ ꓡꓳ꓿ ꓖꓳ ꓡꓱ ꓥ_ ꓟꓲ ꓙꓲ-ꓢꓴ ꓠꓬ ꓞꓳ ꓤ ꓐꓴ ꓔꓲ ꓫꓵ ꓖꓶꓻ ꓬꓲꓼ ꓙ_ ꓟ ꓟꓬꓱꓽ ꓔꓯ ꓡꓯ ꓫꓵ ꓬꓰ ꓔꓬ ꓢꓰꓽ ꓠꓬꓲ꓾ ꓧꓪꓺ ꓢꓴ ꓔꓯ ꓠꓬꓲ ꓟꓳ ꓓꓴ ꓖꓶ_ ꓥꓳ꓿
	(1844) ꓘꓳꓼ ꓗ ꓠꓯꓸ ꓟ ꓦꓬ ꓠꓬꓲ ꓗꓪ ꓥꓳꓺ ꓡꓳ ꓓꓴ ꓓꓳꓽ ꓔꓯ ꓙꓵꓻ ꓢꓴ ꓐꓴ ꓠꓬ꓾ ꓮꓸ ꓓꓲꓽ ꓪꓴꓽ_ ꓟ ꓤꓹ ꓠꓬꓲ ꓫꓵꓽ ꓠꓬꓲ ꓓꓴ ꓔꓳꓹ ꓜꓳꓽ_ ꓡꓳ꓿ ꓬꓲꓸ_ ꓡꓰꓽ ꓟꓴ ꓗꓪ ꓕꓯ ꓢꓲ ꓗꓪ ꓟ ꓢꓲ ꓫꓬ ꓖꓴ ꓔꓯ ꓣꓳꓺ ꓟꓳꓸ ꓖꓶ ꓡ_ ꓟ ꓠꓬꓲ ꓟꓳ ꓓꓴ ꓙꓳ_ ꓢꓰꓽ ꓠꓬꓲ꓾ ꓬꓲ ꓪ ꓠꓬ ꓠꓲꓹ ꓟ ꓢꓻ ꓡꓰ ꓓꓴ ꓙꓳ_ ꓡꓳ꓿ ꓬꓲ ꓪ ꓠꓬ ꓪꓽ ꓘꓴ ꓢꓲ ꓡꓳ ꓠꓬꓹ ꓔꓬ ꓕꓯ꓾ ꓬꓲ ꓪ ꓔꓲꓺ ꓒ ꓓꓽ ꓟ ꓠꓬ ꓠꓱ ꓐꓯ ꓟꓬꓱꓽ ꓕꓲ ꓫꓵꓽ ꓔꓯ ꓬꓰ ꓔꓬ ꓟ ꓔꓯ ꓬꓲ ꓪ ꓡꓳꓸ ꓟꓳ ꓡꓰ_ ꓡꓳ꓿ ꓙꓵꓻ ꓠꓲꓹ ꓗꓪ ꓐꓰ ꓙꓲ-ꓢꓴ ꓗ ꓠꓯꓸ ꓛꓳ_ ꓟ ꓑꓶ ꓓꓴ꓾ ꓬꓲ ꓪ ꓠꓬ ꓡꓳꓹ ꓬꓰ_ ꓟ ꓘꓴ ꓜꓲ ꓞꓳ ꓟꓬꓱꓽ ꓔꓯ ꓥ_ ꓟꓲ ꓡꓳꓸ ꓟꓳ ꓪ ꓡꓰ_ ꓡꓳ꓿ ꓟꓴ ꓗꓪ ꓝꓲ ꓓꓴ ꓬꓲ ꓪꓴꓸ ꓕꓲ ꓣꓳ_ ꓐꓰ ꓠꓬꓲꓽ ꓣꓳ ꓕꓲ ꓣꓳ ꓡꓰ ꓐꓯ ꓖꓶ ꓡ_ ꓟ ꓓꓳꓽ ꓔꓯ ꓬꓲ ꓪ ꓬꓲ ꓜꓶ ꓙ ꓜꓲꓼ ꓡꓰ ꓟ ꓑꓶ ꓓꓴ꓾ ꓟꓳꓸ ꓖꓶ ꓓꓴ (14) ꓕꓱꓺ ꓗꓪ ꓟ ꓟꓴ ꓗꓪ ꓝꓲ ꓓꓴ ꓢ ꓣꓳ ꓕꓲ ꓣꓳ ꓡꓰ ꓐꓯ ꓖꓶ ꓡ_ ꓟ ꓓꓳꓽ ꓔꓯ ꓘꓳ ꓣꓴ ꓠꓹ ꓟ ꓬꓲ ꓪ ꓙ ꓖꓶ ꓖꓴ ꓡꓰꓳ꓿ ꓟꓳ 14 ꓕꓱ꓿





















25 ꓕꓱꓺ

ꓡꓶꓸ ꓗꓷ ꓟꓽ ꓓ ꓟ ꓪꓴ-ꓢ ꓬꓲ ꓙꓵꓽ ꓗ 
	“ꓖꓳ ꓡꓱ ꓠꓬ ꓟꓴ ꓗꓪ ꓕꓯ ꓢꓲ ꓗꓪ ꓟ ꓪꓴ-ꓢ ꓢꓲ ꓫꓬ ꓦꓲ ꓒꓴꓺ ꓗꓷꓳ꓿ ꓖꓳ ꓡꓱ ꓢꓲ ꓢꓲ ꓫꓬ ꓦꓲ ꓠꓯꓸꓼ ꓗꓪ ꓬꓲ ꓘꓶ ꓫꓵꓽ ꓝꓲꓸ ꓖꓶ_ ꓟꓲ ꓟꓳ_ ꓡꓳ꓿” ꓟꓳ 11ꓽ19꓿ ꓘꓶ ꓫꓵꓽ ꓝꓲ ꓖꓶ ꓠꓬ ꓟꓴ ꓗꓪ ꓕꓯ ꓢꓲ ꓢꓲ ꓫꓬ ꓖꓴ ꓗꓪ ꓟ ꓮꓽ ꓘꓶꓸ ꓢꓲ ꓫꓬ ꓖꓴ ꓗꓳꓹ ꓗꓪ ꓓ_ ꓡꓳ꓿ ꓟꓴ ꓗꓪ ꓕꓯ ꓢꓲ ꓗꓪ ꓟ ꓬꓲ ꓶꓻ ꓥꓳꓽ ꓥ ꓟ꓾ ꓟꓲ ꓠꓯ ꓗꓪ ꓟ ꓟꓶ ꓔꓶ ꓦꓲ ꓗꓪ ꓟꓬꓱꓽ ꓬꓰ_ ꓕꓯ꓾ ꓢꓲ ꓫꓬ ꓦꓲ ꓔꓯ ꓢꓲ ꓫꓬ ꓡꓰ ꓝꓲ_ ꓟ ꓦꓬ ꓠꓬꓲ ꓗꓪ ꓣꓱꓽ ꓬꓰ_ ꓟ ꓝꓴꓲ ꓑꓲꓸ ꓓꓴ ꓟꓬꓱꓽ ꓬꓰ_ ꓕꓯ ꓢꓲ_ ꓡꓰꓽ꓾ ꓮ ꓘꓶ ꓢꓲ ꓫꓬ ꓖꓴ ꓗꓳꓹ ꓔꓯ ꓒꓴꓺ_ ꓡꓳ꓿ ꓖꓳ ꓡꓱ ꓠꓬꓲ ꓪꓴ-ꓢ ꓬꓲ ꓢꓲ ꓫꓬ ꓦꓲ ꓒꓴꓺ ꓗꓷ_ ꓟ_ ꓐꓰ ꓘꓶ ꓫꓵ ꓝꓲꓸ ꓖꓶ ꓔꓯ ꓟꓳꓻ ꓪ ꓓ_ ꓟ ꓓꓳꓽ ꓕꓱ ꓟ ꓠꓬ꓾ ꓝꓴꓲ ꓑꓲꓸ ꓓꓴ ꓟꓬꓱꓽ ꓔꓯ ꓬꓰ ꓓꓳ ꓡꓰ ꓝꓲ ꓠꓹ ꓟ ꓐꓱ ꓶ (1844) ꓘꓳꓼ ꓕꓯ ꓙꓲ-ꓢꓴ ꓠꓬ ꓟꓴ ꓗꓪ ꓗꓪ ꓟ ꓮꓽ ꓘꓶꓸ ꓢꓲ ꓫꓬ ꓖꓴ ꓗꓪ ꓓꓵ ꓙꓰ_ ꓡꓳ꓾ ꓐꓯ_ ꓟ ꓔꓯ ꓖꓴꓺ ꓟꓳꓸ ꓖꓶ ꓔꓬ_ ꓡꓳ꓿ ꓟꓴ ꓗꓪ ꓗꓪ ꓟ ꓮ ꓘꓶꓸ ꓢꓲ ꓫꓬ ꓖꓴ ꓗꓳꓹ ꓗꓪ ꓔꓲꓺ ꓒ ꓓꓽ ꓟ_ ꓐꓰ ꓕꓲ ꓛꓳꓻ_ ꓙꓵ ꓠꓲꓹ ꓗꓪ ꓐꓰ ꓓꓵꓽ ꓙꓰ ꓢꓴ ꓠꓬ꓾ ꓘꓶ ꓫꓵꓽ ꓝꓲꓸ ꓖꓶ ꓔꓯ ꓟꓳꓻ ꓪ ꓡꓰ_ ꓡꓳ꓿ ꓬꓲ ꓪ ꓠꓬ ꓢꓲ ꓫꓬ ꓖꓴ ꓟꓸ ꓟꓲ ꓔꓯ ꓧꓪꓺ ꓠꓬꓲ ꓟꓰꓹ ꓠꓬꓲ_ ꓟ ꓗꓪ ꓐꓰ ꓚꓬꓴꓹ ꓢꓲꓺ ꓒ ꓬꓲ ꓟꓬꓱꓽ ꓡꓶꓸ ꓑ ꓙꓰ_ ꓟ ꓙ ꓖꓴ ꓔꓯ ꓙ ꓜꓲꓼ ꓡꓰ_ ꓡꓳ꓿ ꓖꓳ ꓟ_ ꓡꓰꓽ ꓟꓽ ꓞꓲ꓾ ꓮ ꓟꓶ ꓢꓲꓺ ꓒ ꓠꓬ ꓘꓶ ꓫꓵꓽ ꓝꓲꓸ ꓖꓶ ꓒꓬꓱꓽ ꓕꓯ ꓗꓪ ꓟꓬꓱꓽ ꓬꓰ ꓔꓬ ꓟ ꓔꓯ ꓬꓲ ꓪ ꓡꓳꓸ ꓟꓳ ꓡꓰ_ ꓡꓳ꓿
	ꓟꓲ ꓠꓯ ꓗꓪ ꓟ ꓟꓶ ꓔꓶꓸ ꓦꓲ ꓗꓪ ꓟ ꓘꓶ ꓫꓵꓽ ꓝꓲ ꓖꓶ ꓠꓯꓸꓼ ꓗꓪ ꓠꓬ꓾ ꓪꓴ-ꓢ ꓬꓲ ꓙꓵꓽ ꓗ ꓐꓳ ꓔ_ ꓟ ꓭ ꓛꓲ ꓒꓬꓸ ꓠꓬꓲꓽ ꓒꓬꓸ ꓔꓯ ꓗꓶ ꓔ_ ꓡꓳ꓿ ꓟꓴ ꓗꓪ ꓗꓪ ꓟ ꓢꓲ ꓫꓬ ꓦꓲ ꓔꓯ ꓒꓴꓺ ꓗꓷ_ ꓕꓯ꓾ ꓖꓳ ꓗꓪ ꓘꓶ ꓫꓵꓽ ꓝꓲꓸ ꓖꓶ ꓔꓯ ꓡꓳꓸ ꓟꓳ_ ꓡꓳ꓿ ꓪꓴ-ꓢ ꓬꓲ ꓚꓲ ꓛꓬ ꓟꓷ ꓠꓷ ꓡꓰ ꓫ ꓕꓱ ꓢꓲ꓾ ꓬꓲ ꓚꓲ ꓛꓬ ꓡꓯ ꓒꓯꓹ ꓡꓰ ꓐꓳ ꓔ ꓟ ꓙꓵꓽ ꓗ ꓭꓸ ꓒꓬꓸ ꓔꓯ ꓟꓴ ꓗꓪ ꓗꓪ ꓟ ꓢꓲ ꓫꓬ ꓖꓴ ꓗꓪ ꓟ ꓮꓽ ꓘꓶꓸ ꓢꓲ ꓫꓬ ꓖꓴ ꓗꓳꓹ ꓗꓪ ꓗꓶ ꓔ_ ꓡꓳ꓿
	ꓕꓱ ꓕꓲ ꓕꓳꓼ ꓔꓯ ꓙ ꓜꓲꓼ ꓢꓴ ꓐꓴ ꓠꓬ ꓟ-ꓕꓲ ꓕꓳ ꓶ 5ꓽ18 ꓗꓪ ꓙꓲ-ꓢꓴ ꓡꓰ ꓐꓯ ꓔ_ ꓟ ꓐꓯ ꓘꓶ ꓔꓯ_ ꓟꓲ ꓙ ꓜꓲꓼ ꓡ_ ꓥꓳ꓿ “ꓮ ꓡꓲꓳ ꓐꓯ ꓠꓬ ꓥꓪ ꓠꓴ ꓪ ꓔꓯ ꓔꓱꓹ ꓔꓱꓹꓼ ꓐꓰ ꓐꓯ ꓖꓶ_ ꓠꓬꓲ꓾ ꓟꓴ ꓗꓪ ꓟꓲ ꓠꓯ ꓡꓳꓹ ꓬꓰ ꓢꓲ꓾ ꓮ ꓙꓵꓽ ꓡꓱꓸꓼ ꓐꓲ ꓡ_ ꓟ ꓗꓪ ꓛꓲ꓾ ꓙꓵꓽ ꓗ ꓕꓳ ꓶ ꓗꓪ ꓕꓲ ꓔꓳꓹ ꓕꓲ ꓖꓳꓼ ꓤ_ ꓟꓲ ꓟꓽ ꓒꓲꓼ ꓬꓰ꓿” ꓪꓴ-ꓢ ꓬꓲ ꓠꓲꓹ ꓡꓶꓽ_ ꓐꓰ ꓬꓲ ꓗꓴꓺ ꓒꓬꓱꓽ ꓔꓯ ꓟꓳꓸ ꓖꓶ ꓔꓬ ꓟ ꓪꓴ-ꓢ ꓬꓲ ꓙꓵꓽ ꓗ ꓠꓬ꓾ ꓕꓲ ꓞꓲꓼ ꓕꓲ ꓑ ꓙꓳ ꓔꓬ_ ꓥꓳ꓿ ꓖꓪ 119ꓽ89ꓼ 111ꓽ7-8꓿
	ꓙꓵꓽ ꓗ ꓞꓲ ꓙꓰꓽ ꓬꓲ ꓔꓱꓺ ꓫꓵꓺ ꓗꓪ ꓠꓬ ꓠꓽ ꓦꓬ ꓠꓬꓲ (SABBATH) ꓙꓵꓽ ꓗ ꓔꓯ ꓐꓳ ꓔ_ ꓡꓳ꓿ ꓞꓳ ꓤ ꓐꓴ ꓠꓬ ꓟꓵꓽ ꓚꓰꓼ ꓟꓲ ꓚꓰꓼ_ ꓟ ꓦꓬ ꓠꓬꓲ ꓔꓯ ꓟꓽ ꓒꓵꓽ ꓢꓲ꓾ ꓕꓵꓼ ꓪ ꓕꓱ ꓕꓲ ꓙꓰꓽ ꓔꓯ ꓛꓬꓻ ꓔꓬ_ ꓡꓳ꓾ ꓐꓰ꓾ ꓢꓲ ꓫꓬ ꓕꓳ ꓶ ꓢꓳꓺ ꓔꓬ ꓢꓴ ꓐꓴ ꓔꓯ ꓪꓴ-ꓢ ꓡꓰ ꓥꓸ ꓟꓳꓸ ꓖꓶ ꓡ_ ꓡꓳ꓿ ꓖꓳ ꓡꓱ ꓠꓬꓲ ꓫꓵꓽ ꓠꓬꓲ ꓟ ꓬꓲꓸ ꓪꓴꓸ ꓕꓲ ꓠꓬꓲ ꓗꓪ ꓮꓸ ꓫꓵꓽ ꓑꓶ ꓓꓴ ꓠꓽ ꓔꓬ_ ꓟ ꓬꓲ ꓑꓶꓸ ꓔꓯ ꓬꓲ ꓪ ꓧꓪꓺ ꓟꓰꓹ ꓠꓬꓲ ꓗꓷ ꓕꓯ꓾ ꓬꓲ ꓑꓶꓸ ꓔꓯ ꓧꓪꓺ ꓟꓽ ꓟꓳ꓿ ꓞꓳ ꓤ ꓐꓴ ꓠꓬ ꓙꓵꓽ ꓗ ꓡꓲ ꓙꓰꓽ ꓕꓲ ꓙꓰꓽ ꓔꓯ ꓛꓬꓻ ꓔꓬ_ ꓡꓳ꓾ ꓠꓽ ꓦꓬ ꓬꓲ ꓙꓵꓽ ꓗ ꓔꓯ ꓡꓶꓸ ꓑ ꓗꓷ_ ꓟ ꓟꓽ ꓙꓳ ꓗꓳꓸ꓾ ꓐꓯ_ ꓟ ꓔꓯ ꓬꓲ ꓪ ꓡꓳꓸ ꓟꓳ_ ꓡꓳ꓿ ꓬꓲ ꓪ ꓠꓬ ꓪꓴ-ꓢ ꓠꓲꓹ ꓡꓶ ꓔꓯ ꓛꓳ ꓠꓹ ꓟ ꓢꓯꓼ ꓕꓵꓼ ꓔꓬ ꓟ ꓑꓶ ꓓꓴ꓾ ꓮ ꓟꓶ ꓬꓲ ꓪ ꓠꓬ ꓪꓴ-ꓢ ꓬꓲ ꓠꓽ ꓦꓬ ꓠꓬꓲ (SABBATH) ꓔꓯ ꓢꓲꓽ ꓢꓲꓽ ꓫꓬ ꓫꓬ_ ꓐꓰ ꓫꓺ ꓒꓵꓽ ꓢꓲ꓾ ꓪꓴ-ꓢ ꓒꓬꓱꓽ ꓕꓯ ꓗꓪ ꓬꓲ ꓪ ꓦ ꓡꓱ ꓐꓳ ꓓ_ ꓟ ꓟꓳꓸ ꓖꓶ_ ꓡꓳ꓿ ꓓꓳ 20ꓽ8-1
	ꓥꓳ-ꓡꓳꓸ-ꓓꓴ ꓘꓴ ꓜꓲ ꓞꓳ ꓙꓵꓻ ꓠꓲꓹ ꓔꓯ ꓒꓬꓹ ꓩꓴ ꓗꓷ ꓠꓹ ꓟ ꓢꓯꓼ ꓕꓵꓼ ꓢꓴ ꓮꓽ ꓟꓬꓹ ꓙꓳ_ ꓡꓳ꓿ ꓟꓴ ꓗꓪ ꓗꓪ ꓟ ꓢꓲ ꓫꓬ ꓖꓴ_ ꓐꓰ ꓗꓪ' ꓫꓵꓽ ꓢꓲ ꓔꓱꓹ ꓚꓵꓺ_ ꓟ ꓔꓯ ꓘꓳ ꓣꓴ_ ꓟ ꓗꓪ꓾ ꓪꓴ-ꓢ ꓬꓲ ꓙꓵꓽ ꓗ ꓔꓯ ꓛꓳꓻ_ ꓟ ꓕꓱꓹ ꓞ_ ꓡꓳ꓿ ꓙꓵꓽ ꓗ ꓗꓳ ꓡꓳ ꓗꓪ ꓠꓬ ꓠꓽ ꓦꓬ ꓠꓬꓲ ꓔꓯ ꓫꓺ ꓒꓵꓽ ꓠꓹ ꓟ ꓥ_ ꓟꓲ ꓕꓱꓹ ꓞ_ ꓡꓳ꓿
	ꓪꓴ-ꓢ ꓬꓲ ꓙꓵꓽ ꓗ_ ꓐꓰ ꓙꓲ-ꓢꓴ ꓬꓰ_ ꓟ ꓟꓬꓱꓽ_ ꓐꓰ ꓗꓪ' ꓫꓵꓽ_ ꓟ ꓠꓬꓲ ꓟꓳ ꓓꓴ ꓔꓯ ꓘꓳ ꓣꓴ ꓟꓶ ꓔ ꓢꓴ ꓐꓴ ꓠꓬ꓾ ꓞꓳ ꓤ ꓐꓴ ꓔꓯ ꓙꓲ-ꓢꓴ ꓬꓯꓼ ꓡ_ ꓟ ꓦꓬ ꓠꓬꓲ ꓐꓱ ꓶ ꓙ ꓖꓶ ꓖꓴ ꓡꓰ ꓝꓲ ꓠꓹ ꓟ ꓓꓳꓽ (3) ꓫꓵꓽ ꓡꓰ ꓟꓳꓸ ꓖꓶ ꓓꓴ (14) ꓕꓱꓺ ꓔꓯ ꓜꓯꓺ ꓔ_ ꓡꓳ꓾ ꓐꓯ_ ꓟ ꓔꓯ ꓢꓷ ꓡꓰ_ ꓡꓳ꓿ “ꓮ ꓡꓲꓳ ꓐꓯ ꓠꓬ ꓐꓯ ꓟꓴ ꓘꓶ ꓙꓵꓹ ꓛꓲ ꓡꓻꓳ꓾” ꓐꓯ_ ꓟ ꓓꓳꓽ ꓠꓬ꓾ ꓙꓲ-ꓢꓴ ꓠꓬ ꓬꓲ ꓬꓰ_ ꓟ ꓜꓲꓽ ꓟꓳꓽ ꓟꓬꓱꓽ ꓔꓯ ꓠꓽ ꓗꓷ ꓢꓲ꓾ ꓬꓲ ꓡ ꓞꓳ ꓔꓯ ꓘꓴ ꓠꓹ ꓟ ꓟꓽ ꓬꓯꓼ ꓡ ꓧꓶꓸ ꓕꓯ ꓗꓪ ꓐꓯ ꓑꓶꓺ ꓠꓹ ꓟ ꓓꓳꓽ ꓥ ꓡꓳ꓿ (1844) ꓘꓳꓼ ꓗꓪ ꓐꓰ ꓪꓴꓸ ꓔꓴ ꓗꓷ ꓟ ꓐꓯ ꓟꓴ ꓘꓶꓽ_ ꓟ ꓟꓬꓱꓽ ꓖꓳ ꓟ ꓔꓯ ꓠꓬ꓾ ꓫꓵꓻ ꓢꓴ_ ꓐꓰ ꓢꓯꓸ ꓔꓬ ꓢꓴ ꓐꓴ ꓬꓲ ꓪ ꓫꓵꓽ ꓪꓴ ꓟꓽ ꓐꓯ ꓞꓷꓹ ꓖꓴ ꓡꓰ ꓕ ꓑꓳ ꓡꓯ ꓫꓵ ꓬꓰ ꓔꓬ_ ꓥꓳ꓿ ꓖꓳ ꓡꓱ ꓠꓬꓲ ꓐꓯ ꓟꓴ ꓘꓶ_ ꓟ ꓦꓬ ꓠꓬꓲ ꓠꓬ ꓣꓱꓽ ꓛꓰ ꓗ ꓘꓶ ꓚꓵꓸ ꓗꓷ_ ꓗꓪ ꓛꓲ ꓟꓶ ꓫꓵ_ ꓡꓳ꓿
	ꓐꓯ ꓟꓴ ꓘꓶ_ ꓕꓯ ꓞꓳ ꓤ ꓐꓴ ꓦꓰꓼ ꓕꓶꓻ ꓞꓹ ꓐ ꓡ ꓠꓹ ꓟ ꓐꓱ ꓶ ꓙ ꓖꓶ ꓔ ꓠꓹ ꓟ꓾ “ꓪꓴ-ꓢ ꓔꓯ ꓙꓳꓺ ꓒꓵꓽ꓾ ꓬꓲ ꓔꓯ ꓟꓬꓱꓺ ꓓꓳꓽ ꓖꓶ꓿ ꓮ ꓡꓲꓳ ꓐꓯ ꓠꓬ ꓐꓯ ꓟꓴ ꓘꓶ ꓙꓵꓹ ꓛꓲ ꓡꓻꓳ꓿ ꓟꓴ ꓗꓪ ꓟꓲ ꓠꓯ_ ꓐꓰ꓾ ꓬꓲ ꓡꓴꓽ ꓐꓱ_ ꓐꓰ꓾ ꓬꓲ ꓙꓬ ꓬꓲꓸ ꓝꓳꓹ ꓟꓶ ꓔꓯ ꓚꓰꓼ ꓢꓴ ꓔꓯ ꓪꓴꓸ ꓓꓵ ꓕꓱꓼ꓾” ꓐꓰ꓾ ꓟꓴ ꓗꓪ ꓝꓲ ꓓꓴ ꓡꓰ ꓬꓲꓼ ꓠꓬꓲꓸ ꓖꓶ ꓔꓬ_ ꓡꓳ꓿ ꓓꓳꓽ ꓕꓱ ꓟ ꓔꓯ ꓓꓽ ꓔꓳꓹ_ ꓐꓭ ꓠꓬ꓾ “ꓪꓴ-ꓢ ꓕꓵꓼ ꓪꓽ_ ꓐꓰ ꓬꓰ-ꓢꓴ ꓙꓵꓻ ꓚꓱꓹ ꓔꓯ ꓒꓵꓽ ꓛꓳ_ ꓟ” ꓙꓳ_ ꓥꓳ꓿ ꓟꓳ 14ꓽ7ꓹ 12꓿
	ꓙꓵ ꓗ ꓔꓯ ꓠꓬ ꓐꓯ ꓟꓴ ꓘꓶ_ ꓟ ꓗꓪ ꓔꓯꓺ ꓓꓴ ꓕꓲ ꓟ_ ꓡꓰ ꓐꓰ ꓣꓱꓽ_ ꓟ ꓑꓶ ꓓꓴ꓾ ꓞꓳ ꓤ ꓐꓴ ꓠꓬ ꓐꓯ ꓟꓴ ꓐꓱ ꓶ ꓙ ꓖꓶ ꓖꓴ ꓡꓰ ꓝꓲ ꓠꓲꓹ ꓟ꓾ ꓙꓵꓽ ꓗ ꓔꓯ ꓛꓳꓻ  ꓠ ꓗ_ ꓡꓳ꓿ “ꓮ ꓡꓲꓳ ꓐꓯ ꓠꓬ ꓙꓵꓽ ꓗ ꓟꓽ ꓙꓳ ꓙꓳ ꓝꓴꓲ ꓬꓰ ꓢꓴ ꓥ ꓕ ꓑꓳ ꓠꓬ꓾ ꓙꓵꓽ ꓗ ꓟꓽ ꓙꓳ ꓙꓳ ꓟꓶꓽ ꓬꓰ_ ꓥꓳ꓿ ꓙꓵ ꓗ ꓠꓯꓸ ꓘꓪ ꓗꓪ ꓝꓴꓲ ꓬꓰ ꓢꓴ ꓮ ꓙꓵꓽ ꓔꓯ ꓠꓬ꓾ ꓙꓵꓽ ꓗ ꓗꓪ ꓐꓰ ꓐꓯ ꓟꓴ ꓘꓶꓽ_ ꓥꓳ꓿ ꓸꓸꓸ ꓪꓴ-ꓢ ꓡꓰ ꓙꓲ-ꓢꓴ ꓗꓪ ꓐꓰ ꓞꓳ ꓤ ꓚꓵꓺ ꓘꓶꓽ ꓔꓯ ꓐꓯ ꓟꓴ  ꓘꓶ_ ꓟ ꓦꓬ ꓠꓬꓲ ꓗꓪ ꓥꓳ꓿” “ꓙꓵ ꓠꓲꓹ ꓟꓽ ꓙꓳ ꓙꓳ ꓪꓴ-ꓢ ꓔꓯ ꓠꓲꓹ ꓒꓴ ꓡꓰ ꓝꓲ ꓟꓽ ꓐ ꓡ꓿” “ꓙꓵ ꓠꓲꓹ ꓗꓪ ꓐꓰ ꓟꓽ ꓥ ꓟ ꓮꓸ ꓫꓵꓽ ꓥ_ ꓟꓲ ꓝꓴꓲ ꓥ ꓡꓳ꓿” ꓣꓳ 2ꓽ12-16ꓼ ꓦꓲ 11ꓽ6ꓼ ꓣꓳ 14ꓽ23꓿
	ꓟꓴ ꓗꓪ ꓟꓲ ꓠꓯ ꓔꓯ ꓚꓰꓼ ꓢꓴ ꓪꓴ-ꓢ ꓔꓯ ꓙꓳꓺ ꓒꓵꓽ ꓢꓲ ꓫꓱꓸ ꓖꓶ ꓠꓹ ꓟ ꓟꓴ ꓗꓪ ꓝꓲ ꓓꓴ ꓬꓲ ꓪꓴꓸ ꓕꓲ ꓣꓳ ꓡꓰ ꓞꓳ ꓤ ꓐꓴ ꓔꓯ ꓘꓴꓻ ꓔꓬ_ ꓡꓳ꓿ ꓬꓲ ꓪ ꓠꓬ ꓟꓬꓱꓽ ꓕꓱ ꓟ ꓔꓯ ꓬꓰ ꓠꓹ ꓟ ꓐꓱ ꓶ ꓙꓵꓽ ꓗ ꓔꓯ ꓛꓳ ꓫꓱꓽ ꓠ ꓗ_ ꓡꓳ꓿ ꓠꓺ ꓡꓳ ꓛꓳ ꓫꓱꓽ_ ꓟ ꓟꓽ ꓙꓳ ꓙꓳ ꓪꓴ ꓓꓵ ꓕꓱꓼ_ ꓟ ꓮ ꓡꓲꓳ ꓫꓵꓽ ꓔꓯ ꓥ_ ꓟꓲ ꓪꓴ-ꓢ ꓟꓽ ꓠꓲꓹ ꓒꓴ꓿ “ꓮ ꓡꓲꓳ ꓐꓯ ꓠꓬ ꓪꓴ-ꓢ ꓕꓵꓼ ꓪ ꓔꓯ ꓣꓳ ꓒꓵꓽ ꓛꓳ_ ꓟ ꓕꓱ ꓟ ꓠꓬ꓾ ꓬꓲ ꓔꓯ ꓠꓲꓹ ꓠꓵ_ ꓟ ꓥ ꓡꓳ꓿” (1 ꓬꓳ 5ꓽ3ꓼ ꓚ 12ꓽ13ꓼ ꓙꓱ 28ꓽ9)꓿

ꓚꓰꓼ ꓢꓴ ꓢꓲꓺ ꓒ ꓔꓯ ꓪꓴꓸ ꓓꓵ ꓕꓱꓼ ꓠꓹ ꓟ ꓘꓴꓻ ꓢꓯꓼ

	ꓪꓴ-ꓢ ꓔꓯ ꓪꓴꓸ ꓓꓵ ꓕꓱꓼ ꓙꓲꓽ ꓙꓳ_ ꓡꓳ꓾ ꓐꓯ_ ꓕꓯ꓾ ꓬꓲ ꓠꓬ ꓚꓰꓼ ꓢꓴ ꓥ ꓡꓳ꓾ ꓐꓯ_ ꓟ ꓔꓯ ꓬꓲ ꓚꓰꓺ ꓬꓰ ꓢꓲ ꓐꓯ ꓔꓬ ꓟ ꓥ ꓡꓳ꓿ “ꓡꓯꓻꓳ꓾ ꓣꓳ ꓠꓬ ꓗꓴ ꓢꓲ ꓪꓴꓸ ꓓꓵ ꓕꓱꓼ ꓡꓯ꓿ ꓣꓳ ꓔꓯ ꓚꓰꓼ ꓢꓴ ꓬꓰ-ꓧꓳ-ꓧꓪ ꓟꓲ ꓙꓬ ꓗꓪ ꓛꓲ ꓝꓲꓸ ꓖꓶ ꓡꓯ꓿” (ꓖꓪ 95ꓽ6ꓼ 96ꓽ5ꓼ 100ꓽ3ꓼ ꓢ 40ꓽ25-26ꓼ 45ꓽ18)꓿
	ꓟꓳ ꓖꓶ ꓓꓴ (14) ꓕꓱꓺ ꓗꓪ ꓚꓰꓼ ꓢꓴ ꓔꓯ ꓪꓴ ꓓꓵ ꓕꓱꓼ ꓠꓹ ꓟ_ ꓐꓰ ꓪꓴ-ꓢ ꓬꓲ ꓙꓵꓽ ꓗ ꓔꓯ ꓛꓳ ꓫꓱꓽ ꓠꓹ ꓟ꓾ ꓞꓳ ꓤ ꓐꓴ ꓔꓯ ꓪꓴꓸ ꓖꓶ ꓔꓬ_ ꓡꓳ꓿ ꓙꓵꓽ ꓗ ꓞꓲ ꓙꓰꓽ ꓗꓪ ꓟ ꓕꓲꓽ ꓙꓰ ꓡꓰ꓾ ꓪꓴ-ꓢ ꓠꓬ ꓚꓰꓼ ꓢꓴ ꓥ ꓟ ꓔꓯ ꓖꓴꓺ ꓟꓳꓸ ꓖꓶ ꓔ_ ꓡꓳ꓿ “ꓖꓳ ꓡꓱ ꓥ_ ꓟꓲ ꓫꓵꓽ ꓠꓬꓲ ꓕꓲ ꓠꓬꓲ ꓟ ꓠꓬ꓾ ꓬꓰ-ꓧꓳ-ꓧꓪ ꓠꓴ ꓪꓴ-ꓢ ꓔꓯ ꓟꓳꓸ ꓠꓽ ꓦꓬ ꓠꓬꓲ ꓥ ꓡꓳ꓿ ꓸꓸꓸ ꓮ ꓡꓲꓳ ꓐꓯ ꓠꓬ ꓛꓳ ꓠꓬꓲ ꓠꓯꓸꓼ ꓗꓪ ꓙꓳ_ ꓟ ꓮ ꓙꓵꓽ ꓔꓯ ꓚꓰꓼ ꓓꓳ ꓡꓰ ꓢꓲ꓾ ꓫꓵꓽ ꓠꓬꓲ ꓕꓲ ꓠꓬꓲ ꓟ ꓗꓪ ꓠꓽ ꓔꓬ_ ꓡꓳ꓿ ꓖꓳ ꓡꓱ ꓠꓬꓲ ꓬꓰ-ꓧꓳ-ꓧꓪ ꓡꓰ ꓠꓽ ꓦꓬ ꓠꓬꓲ (SABBATH) ꓔꓯ ꓶꓼ ꓤ ꓫꓱꓹ ꓤ ꓖꓶ ꓢꓲ꓾ ꓢꓲ ꓫꓬ_ ꓟ ꓦꓬ ꓠꓬꓲ ꓒꓬꓱꓼ ꓡ ꓝꓲ_ ꓡꓳ꓿” ꓓꓳ 2ꓽ10-11ꓼ 31ꓽ17꓿ “ꓥꓪ ꓠꓬ ꓬꓰ-ꓧꓳ-ꓧꓪ ꓠꓴ ꓪꓴ-ꓢ ꓥ ꓡꓳ꓾ ꓐꓰ꓾ ꓠꓴ ꓪ ꓢꓷ ꓡꓰ ꓠꓹ ꓟ꓾ ꓥꓪ ꓠꓽ ꓦꓬ ꓠꓬꓲ ꓔꓯ ꓢꓲ ꓫꓬ_ ꓟ ꓒꓵꓽ ꓔꓬ ꓝꓲ꓾” ꓐꓰ꓾ ꓬꓰ-ꓧꓳ-ꓧꓪ ꓡꓰ ꓐꓯ_ ꓡꓳ꓿ ꓚꓰ 20ꓽ20꓿ ꓠꓽ ꓦꓬ ꓠꓬꓲ ꓕꓱ ꓕꓲ ꓠꓬꓲ ꓔꓯ ꓠꓽ_ ꓟ ꓗꓪ ꓐꓰ ꓪꓴ-ꓢ ꓬꓲ ꓚꓰꓼ ꓟꓬꓱꓽ ꓔꓯ ꓓꓵꓽ ꓙ ꓛꓲ ꓡ ꓢꓲ꓾ ꓚꓰꓼ ꓢꓴ ꓪꓴ-ꓢ ꓔꓯ ꓔꓱꓹ ꓚꓵꓺ_ ꓟ ꓠꓲꓹ ꓟ ꓡꓰ ꓪꓴꓸ ꓓꓵ ꓕꓱꓼ ꓐ ꓡ_ ꓡꓳ꓿ ꓮ ꓧꓪꓹ ꓕꓲ ꓟꓲ ꓠꓯ ꓡꓱꓸꓼ ꓠꓬ ꓠꓽ ꓦꓬ ꓠꓬꓲ ꓕꓱ ꓕꓲꓽ ꓠꓬꓲ ꓔꓯ ꓫꓺ ꓒꓵꓽ ꓗꓷ ꓐꓭ ꓕꓯ ꓠꓽ꓾ ꓠꓲꓽ ꓐꓬꓱꓽ ꓢꓲ ꓐꓬꓱꓽ ꓔꓯ ꓪꓴꓸ ꓓꓵ ꓕꓱꓼ ꓢꓴ꓾ ꓪꓴ-ꓢ ꓟꓽ ꓙꓳ ꓢꓴ꓾ ꓥ ꓠꓬ ꓪꓴ-ꓢ ꓔꓯ ꓟꓽ ꓙꓵꓻ ꓢꓴ ꓟꓽ ꓙꓳ ꓡꓳ ꓫꓵꓽ ꓥ ꓡꓳ꓿ ꓠꓽ ꓦꓬ ꓠꓬꓲ ꓔꓯ ꓒꓵꓽ_ ꓟ ꓠꓬ꓾ ꓟꓴ ꓗꓪ ꓟꓲ ꓠꓯ ꓔꓯ ꓚꓰꓼ ꓢꓴ꓾ ꓚꓰꓼ ꓢꓴ ꓢꓲꓺ ꓒ ꓒꓬꓱꓽ ꓕꓯ ꓗꓪ ꓦ ꓡꓱ ꓐꓳ_ ꓟ ꓬꓲ ꓢꓷ ꓡꓰ ꓓꓴ ꓥ ꓡꓳ꓿ ꓪꓴ-ꓢ ꓔꓯ ꓪꓴ ꓓꓵ ꓕꓱꓼ ꓢꓲ ꓬꓲ ꓙꓵꓽ ꓗ ꓔꓯ ꓛꓳ ꓫꓱꓽ ꓠꓹ ꓟ ꓟꓲ ꓠꓯ ꓞꓳ ꓤ ꓐꓴ ꓔꓯ ꓪꓴꓸ ꓖꓶ ꓔꓬ ꓟ ꓠꓯꓸꓼ ꓗꓪ꓾ ꓓꓽ ꓪꓴꓸ ꓠꓬ ꓙꓵꓽ ꓗ ꓞꓲꓻ ꓙꓰꓽ ꓗꓳ ꓡꓳ ꓗꓪ ꓟ ꓡꓲ ꓙꓰꓽ ꓕꓲ ꓙꓰꓽ ꓔꓯ ꓛꓳꓻ ꓫꓱꓽ ꓠꓹ ꓟ ꓪꓴꓸ ꓖꓶ ꓔꓬ_ ꓡꓳ꓿
	ꓪꓴ-ꓢ ꓬꓲ ꓙꓵꓽ ꓗ ꓔꓯ ꓛꓳ ꓢꓲ ꓬꓰ-ꓢꓴ ꓔꓯ ꓦ ꓡꓱ ꓢꓴ ꓐꓴ ꓔꓯ ꓟꓽ ꓫꓱꓸ ꓟ ꓠꓱꓸ ꓐꓯ ꓕꓲꓽ ꓜꓴꓻ ꓙ ꓖꓴ ꓔꓯ ꓟꓴ ꓗꓪ ꓝꓲ ꓓꓴ ꓢ ꓣꓳ ꓕꓲ ꓣꓳ ꓡꓰ ꓕꓱ ꓡꓱ ꓐꓯ_ ꓡꓳ꓿ “ꓓꓴꓽ ꓪꓴꓻ_ ꓐꓰ ꓬꓲ ꓐꓬꓱꓽ ꓔꓯ ꓪꓴꓸ ꓓꓵ ꓕꓱꓼ ꓢꓲ꓾ ꓥꓷꓼ ꓛꓲ ꓗꓪ ꓥ_ ꓟꓲ꓾ ꓡꓯ ꓒꓯꓹ ꓗꓪ ꓥ_ ꓟꓲ꓾ ꓬꓲꓸ ꓓꓴꓻ ꓟꓶ ꓡꓰ ꓢꓴ ꓮ ꓟ ꓥ_ ꓟꓲ꓾ ꓪꓴ-ꓢ ꓦꓶꓻ ꓠꓲꓹ ꓡꓴꓻ ꓗꓶꓸ ꓗꓪ꓾ ꓬꓲ ꓙꓬ ꓟꓽ ꓦꓱꓹ ꓔ ꓟ꓾ ꓬꓲꓸ ꓠꓲꓹ ꓚꓰ_ ꓟ ꓙꓲꓻ ꓒꓶꓽ ꓓꓳꓻ ꓪ_ ꓥꓳ꓿” ꓟꓳ 14ꓽ9-10꓿ ꓓꓴꓽ ꓪꓴ꓾ ꓬꓲ ꓐꓬꓱꓽ_ ꓐꓰ ꓬꓲ ꓓꓴꓻ ꓠꓬ ꓮ ꓫꓵꓽ ꓔꓯ ꓔꓯꓺ ꓔ_ ꓡ?
	ꓕꓱ ꓡꓱ ꓫꓵꓽ ꓐꓯ ꓘꓶ ꓔꓯ ꓟꓳꓸ ꓖꓶ ꓓꓴ (12) ꓕꓱꓺ ꓗꓪ ꓐꓰ ꓪꓴꓸ ꓔꓴ ꓢꓲ ꓡꓳꓸ ꓟꓳ_ ꓡꓳ꓿ ꓙꓲ-ꓢꓴ ꓧꓪꓽ ꓖꓳ ꓓꓱꓽ ꓒꓬꓱꓼ ꓡ_ ꓕꓯ꓾ ꓬꓲ ꓔꓯ ꓢꓰꓼ ꓠꓹ ꓟ ꓢꓯꓼ ꓕꓵꓼ ꓢꓴ ꓓꓴꓽ ꓪꓴ ꓠꓬ ꓢ-ꓓꓯ ꓥ ꓡꓳ꓾ ꓐꓰ꓾ ꓟꓳ ꓖꓶ ꓓꓴ (12ꓽ9) ꓗꓪ ꓒꓶꓻ ꓟꓸ ꓖꓶ ꓔ_ ꓡꓳ꓿ ꓬꓲ ꓡꓰ ꓒꓲ-ꓡ ꓪ ꓔꓲ ꓔꓯ ꓝꓲ ꓢꓲ ꓚꓬꓴꓹ ꓢꓲꓺ ꓒ ꓔꓯ ꓢꓰꓼ ꓝꓲ_ ꓡꓳ꓿ ꓦꓬꓻ ꓘꓳꓼ ꓬꓲ ꓪꓴꓸ ꓕꓲꓽ ꓟ ꓗꓪ ꓙꓲ-ꓢꓴ_ ꓐꓰ ꓬꓲ ꓛꓳ ꓒꓯꓹ ꓐꓴ ꓔꓯ ꓘꓶꓻ ꓡꓶꓽ ꓢꓴ ꓠꓬ꓾ ꓢ-ꓓꓯ ꓬꓲ ꓔꓲꓸ ꓫꓵ ꓥ ꓟ꓾ ꓣꓳ-ꓟ ꓗꓴꓷꓼ ꓥ ꓡꓳ꓿ ꓦꓬ ꓠꓬꓲ ꓖꓳ ꓟ ꓗꓪ ꓣꓳ-ꓟ ꓗꓴꓷꓼ ꓗꓪ ꓠꓬ꓾ ꓠꓲꓽ ꓐꓬꓱꓽ ꓔꓯ ꓪꓴꓸ ꓓꓵ ꓕꓱꓼ_ ꓟ ꓐꓲꓺ ꓞꓹ_ ꓡꓳ꓿ ꓖꓳ ꓡꓱ ꓠꓬꓲ ꓓꓴꓽ ꓪꓴ ꓠꓬ ꓢꓲꓺ ꓐꓬꓱꓽ ꓔꓯ ꓪꓴꓸ ꓓꓵ ꓕꓱꓼ ꓔꓬ ꓟ ꓣꓳ-ꓟ ꓔꓯ ꓔꓯꓺ ꓔ ꓟ ꓥ ꓡꓳ꓿
	ꓟꓳꓸ ꓖꓶ ꓓꓴ (13) ꓕꓱꓺ ꓗꓪ ꓓꓴꓽ ꓪꓴ ꓖꓳ ꓟ ꓡꓰ ꓪꓽ ꓠꓬꓲ_ ꓟ ꓖꓶ ꓔ_ ꓟ꓾ ꓡ ꓪꓴꓸ ꓓꓴꓽ ꓒꓬꓱꓽ ꓙꓳ_ ꓟ ꓓꓴꓽ ꓪꓴ ꓕꓲ ꓟ ꓔꓯ ꓡꓳꓸ ꓟꓳ_ ꓡꓳ꓿ ꓓꓴꓽ ꓪꓴ ꓖꓳ ꓕꓲ ꓟ ꓠꓬ ꓣꓳ-ꓟ ꓗꓪ ꓟ ꓒꓳꓹ ꓒꓶꓽ ꓜꓴꓻ ꓥ ꓡꓳ꓾ ꓐꓰ꓾ ꓑ-ꓣꓳ-ꓔꓰ-ꓢꓶꓽ-ꓔꓯ ꓐꓴ ꓙꓵꓻ_ ꓡꓳ꓿ ꓡ ꓪꓴꓸ ꓓꓴꓽ ꓒꓬꓱꓽ ꓙꓳ_ ꓟ ꓓꓴꓽ ꓪꓴ ꓖꓳ ꓕꓲ ꓟ ꓔꓯ ꓟꓳꓸ ꓖꓶ ꓓꓴ 13ꓽ1-14 ꓗꓪ ꓕꓱ ꓡꓱ ꓐꓳ ꓖꓶ ꓔ_ ꓡꓳ꓿ “ꓝꓮꓲ ꓠꓬ ꓘꓶꓽ ꓘꓹ_ ꓟ_ ꓐꓰ ꓟꓽ ꓚꓰꓼ ꓟ ꓙꓱꓽ ꓘꓶꓽ ꓫ ꓕꓱ_ ꓟ ꓟꓷꓽ ꓠꓷꓹ ꓬꓲ ꓔꓯ ꓖꓶ_ ꓡꓳ꓿ ꓸꓸꓸ ꓓꓴꓽ ꓪꓴ ꓠꓬ ꓘꓶꓽ ꓒꓴ ꓢꓲ꓾ ꓪꓴ-ꓢ ꓔꓯ ꓔꓳꓹ_ ꓟ ꓟꓽ ꓚꓰꓼ ꓟ ꓫ ꓕꓱ ꓢꓲ ꓠꓬꓲ꓾ ꓬꓲ ꓟꓬꓱꓺ_ ꓐꓰ ꓟꓴ ꓗꓪ ꓗꓪ ꓟ ꓦꓲꓻ ꓗꓪ ꓔꓬ ꓢꓴ ꓔꓯ ꓟꓽ ꓚꓰꓼ ꓟ ꓙꓱꓽ_ ꓡꓳ꓿ ꓝꓮꓲ ꓢꓲ ꓫꓬ ꓢꓴ_ ꓐꓰ ꓟꓯꓼ ꓬꓰ ꓢꓲ꓾ ꓧꓪꓸ ꓡꓰ ꓠꓹ ꓟ_ ꓟꓲ ꓬꓲ ꓔꓯ ꓖꓶ ꓔ_ ꓡꓳ꓿ ꓞꓳ ꓫꓵꓽ ꓞꓳ ꓙꓰꓽ_ ꓐꓰ ꓑ ꓫꓬ ꓑ ꓟꓲ_ ꓐꓰ ꓥꓳꓽ ꓫꓵꓽ ꓥꓳ ꓙꓰꓽ_ ꓐꓰ꓾ ꓗꓴꓷꓼ ꓫꓵꓽ ꓗꓴꓷꓼ ꓙꓰꓽ ꓥ ꓕ ꓑꓳ ꓔꓯ ꓙꓵꓽ ꓠꓹ ꓟ꓾ ꓙꓵꓽ ꓪꓽ_ ꓟꓲ ꓬꓲ ꓔꓯ ꓖꓶ_ ꓡꓳ꓿” ꓒꓶꓻ ꓘꓶꓽ ꓕꓱ ꓟ ꓠꓬ꓾ ꓓ-ꓠꓲ-ꓡꓰ (7) ꓕꓱꓺ ꓗꓪ ꓐꓳ ꓔ ꓟ ꓪꓴꓸ ꓛꓲ ꓤꓽ ꓟꓸ ꓟꓲ_ ꓐꓰ ꓮꓽ ꓡ ꓫꓱꓸ ꓡꓯ ꓘꓳ_ ꓡꓳ꓿ ꓓꓴꓽ ꓪꓴ ꓖꓳ ꓟ ꓠꓬ ꓘꓶꓽ ꓘꓹ_ ꓟ_ ꓐꓰ ꓟꓽ ꓚꓰꓼ ꓟ ꓙꓱꓽ ꓘꓶꓽ ꓫ ꓕꓱ_ ꓟ ꓟꓷ ꓠꓷꓹ ꓙꓳ ꓢꓲ꓾ ꓦ ꓐ ꓡꓲ ꓞꓲ ꓠꓬꓲꓽ ꓟ (ꓓ-ꓠꓲ-ꓡꓰ (7) ꓕꓱꓺ ꓗꓪ ꓢ ꓘꓳꓼ ꓐꓶꓽ꓾ ꓥ ꓠꓬ 1260 ꓠꓬꓲ) ꓙꓵꓽ ꓪ ꓟꓶ_ ꓡꓳ꓿ ꓦꓬ ꓠꓬꓲ ꓖꓳ ꓟ ꓗꓪ ꓒꓳꓹ ꓒꓶꓽ ꓕꓲ ꓜꓴꓻ ꓢꓴ ꓠꓬ ꓪꓴ-ꓢ ꓡ ꓞꓳ ꓔꓯ ꓗ ꓧꓪꓺ ꓠꓹ ꓟ ꓙꓵꓽ ꓪ ꓟꓶ_ ꓡꓳ꓿ ꓦꓬ ꓠꓬꓲ ꓖꓳ ꓟ ꓠꓬ ꓮꓓ (538) ꓗꓪ ꓐꓰ ꓪꓴꓸ ꓔꓴ ꓢꓲ꓾ (1798) ꓘꓳꓼ ꓗꓪ ꓡꓳꓹ ꓬꓰ_ ꓡꓳ꓿ “ꓫꓵꓻ ꓠ ꓛꓲ ꓗ_ ꓟ ꓠꓻ ꓓꓴ” ꓟꓶ_ ꓡꓳ꓾ ꓐꓰ꓾ ꓟꓷ ꓠꓷ ꓝ ꓔ_ ꓟ_ ꓡꓰ ꓐꓰ꓾ ꓖꓳ ꓕꓯ ꓒꓳꓹ ꓒꓶꓽ ꓪꓴꓸ ꓓꓵ ꓣꓱꓽ ꓢꓴ ꓔꓯ ꓠꓬ ꓢꓴ ꓡꓰ ꓡꓳꓽ ꓔꓯꓹ ꓙꓰ_ ꓡꓳ꓿ ꓓ 7ꓽ2꓿

ꓪꓽ ꓠꓬꓲ_ ꓟ ꓙꓵꓽ ꓪ ꓬꓲ ꓫꓵꓼ ꓕꓲꓽ ꓟ ꓓꓳ ꓡ_ ꓟ

	ꓕꓱ ꓗꓪ ꓢꓷ ꓡꓰ ꓓꓴ ꓬꓲꓸ ꓫꓵꓼ ꓕꓲꓽ ꓟ ꓓꓳꓺ ꓡ_ ꓡꓳ꓿ “ꓖꓳ ꓕꓯ ꓓꓴꓽ ꓪꓴ ꓬꓲ ꓔꓱ ꓬꓲ ꓕꓲ ꓟ ꓠꓬ ꓟꓲ ꓠꓯ ꓗꓪ ꓐꓰ ꓓꓳ ꓡ_ ꓟ ꓔꓯ ꓥꓪ ꓟꓳ_ ꓢꓰꓽ ꓡꓳ꓾ ꓬꓲ ꓠꓬ ꓮ ꓣꓳ ꓤ_ ꓡꓰ ꓐꓰ ꓪꓴꓸ ꓛꓲ ꓠꓬꓲꓽ ꓐ ꓙꓳ ꓢꓲ꓾ ꓡꓴꓽ_ ꓡꓰ ꓐꓰ ꓫ ꓕꓱ_ ꓡꓳ꓿” ꓟꓳ 13ꓽ11꓿ ꓢꓷ ꓡꓰ ꓓꓴ ꓕꓱ ꓟ ꓠꓬ ꓬꓲ ꓪꓴꓸ ꓟ ꓔꓯ ꓟꓽ ꓫꓱꓸ꓿ ꓓ-ꓠꓲ-ꓡꓰ ꓡꓰ ꓟꓲ ꓠꓯ ꓔꓯ ꓙꓵꓽ ꓠꓹ ꓟ ꓗꓴꓷꓼ ꓐꓴ ꓔꓯ ꓐꓯ ꓟꓸ ꓖꓶ_ ꓟ ꓗꓪ꓾ “ꓟꓴ ꓗꓪ ꓗꓪ ꓟ ꓟꓲ ꓦꓲ ꓡꓲ ꓟ ꓡꓰ ꓬꓲ ꓡꓴꓽ ꓐꓱ ꓓꓽ ꓟ ꓔꓯ ꓙꓱꓼ ꓔꓴ ꓡ ꓝꓲ_ ꓡꓳ꓿ ꓬꓲ ꓡꓴ ꓐꓱ ꓗꓪ ꓐꓰ ꓓꓴꓽ ꓪꓴ ꓓꓽ ꓟ ꓡꓲ ꓟ ꓓꓯꓺ ꓡ_ ꓡꓳ꓿ ꓬꓲ ꓪ ꓒꓬꓱꓽ ꓠꓬ ꓟꓽ ꓫꓱꓸ ꓡꓯ ꓘꓳ꓾” ꓐꓰ꓾ ꓐꓯ_ ꓡꓳ꓿ ꓬꓲ ꓙꓬ ꓠꓬ “ꓞꓳ ꓫꓵꓽ ꓞꓳ ꓙꓰꓽ” ꓔꓯ ꓔꓯꓺ ꓔ_ ꓡꓳ꓾ ꓐꓰ꓾ ꓟꓳꓸ ꓖꓶ ꓓꓴ (17ꓽ15) ꓗꓪ ꓐꓯ ꓔ_ ꓡꓳ꓿ ꓟꓲ ꓦꓲ ꓠꓬ ꓢꓰꓼ ꓡꓯ ꓘꓳ_ ꓟ ꓔꓯ ꓖꓴꓺ ꓔ_ ꓡꓳ꓿ ꓡꓲ ꓛꓱꓽ ꓡꓲ ꓡꓯꓼ ꓗꓪ ꓐꓰ ꓬꓲ ꓡꓴꓽ ꓐꓱ ꓔꓯ ꓟꓳꓸ ꓙꓱꓼ ꓔꓬ ꓟ ꓟꓲꓽ ꓦꓲ ꓠꓬ꓾ ꓗꓴꓷꓼ ꓐꓴ ꓠꓬ ꓓꓶꓽ ꓡꓯ ꓘꓳ ꓢꓲ ꓪꓽ ꓠꓬꓲ ꓡ_ ꓟ ꓔꓯ ꓔꓯꓺ ꓔ_ ꓡꓳ꓿
	ꓖꓳ ꓡꓱ ꓥ_ ꓟꓲ ꓮ ꓣꓳ ꓪꓴꓸ ꓛꓲ_ ꓡꓰ ꓐꓰ ꓗ_ ꓟ ꓪꓴꓸ ꓛꓲ ꓠꓬꓲꓽ ꓗ ꓙꓳ_ ꓟ ꓢꓯꓸ ꓫꓵꓽ ꓠꓬ ꓟꓲ ꓠꓯ ꓗꓪ ꓐꓰ ꓓꓳꓺ ꓡ_ ꓟ ꓔꓯ ꓟꓷ ꓠꓷ ꓝ ꓢꓴ ꓡꓳꓸ ꓟꓳ_ ꓡꓳ꓿ ꓖꓳ ꓡꓱ ꓠꓬꓲ ꓢꓯꓸ ꓫꓵꓽ ꓕꓱ ꓕꓲꓽ ꓟ ꓡꓰ ꓔꓯꓺ ꓔ_ ꓟ ꓗꓴꓷꓼ ꓠꓬ꓾ ꓓꓶꓽ ꓡꓯ ꓘꓳ ꓢꓲ ꓪꓽ ꓠꓬꓲ ꓡ_ ꓟ ꓗꓴꓷꓼ ꓟꓽ ꓥ꓿ ꓧꓶꓸ ꓕꓯ ꓟꓽ ꓙꓳ ꓟ ꓗꓪ ꓐꓰ ꓓꓳꓺ ꓡ_ ꓟ ꓗꓴꓷꓼ ꓕꓲꓽ ꓟ ꓥ ꓡꓳ꓿ ꓗꓴꓷꓼ ꓕꓱ ꓟ ꓔꓯ ꓟꓲ ꓠꓯ ꓡꓴꓸ ꓐꓶꓻ ꓓꓵꓽ ꓕꓲ ꓒꓳꓹ ꓗꓪ ꓧꓪꓺ ꓡꓳꓸ ꓠꓬꓲ ꓠ ꓗ_ ꓥꓳ꓿
	ꓮ ꓡꓲ ꓕꓲ ꓗꓴꓷꓼ ꓠꓬ (1798) ꓘꓳꓼ ꓗꓪ ꓪꓽ ꓠꓬꓲ ꓡ ꓢꓲ꓾ ꓞꓳ ꓤ ꓐꓴ ꓠꓲꓹ ꓡꓱꓻ ꓓꓴ ꓒꓬꓱꓼ ꓡ_ ꓡ? ꓟꓷ ꓠꓷ ꓝ ꓘꓶ ꓔꓯ ꓧꓳꓹ_ ꓟ ꓗꓴꓷꓼ ꓕꓲꓽ ꓟ ꓠꓬ꓾ ꓟꓷ-ꓗꓴꓷꓼ ꓥ ꓡꓳ꓿ ꓟꓷ-ꓗꓴꓷꓼ ꓔꓶꓺ ꓒꓬꓱꓼ ꓡ_ ꓟ ꓚꓺ ꓟꓲ ꓔꓯ ꓐꓳꓺ ꓢꓴ ꓐꓴ ꓡꓰ꓾ ꓢꓲ ꓫꓬ ꓕꓳ ꓶ ꓗꓪ ꓟ ꓐꓯ ꓘꓶꓽ ꓔꓯ ꓣꓱꓽ ꓔ_ ꓡꓳ꓿ ꓮꓸ ꓫꓵꓽ_ ꓟꓲ ꓟꓽ ꓙꓳ ꓟ ꓟꓵꓽ ꓗꓪ ꓗꓴꓷꓼ ꓖꓳ ꓕꓲ ꓟ ꓓꓳꓺ ꓡ_ ꓟ ꓙ ꓖꓴ ꓔꓯ ꓟꓬꓱꓺ ꓓꓳꓽ ꓙꓳ_ ꓟ ꓕꓳ ꓶ ꓐꓳ ꓒ ꓕꓲ ꓣꓳ ꓡꓰ ꓐꓳ ꓢꓲ꓾ “ꓣꓳ ꓠꓬ ꓬꓲ ꓢꓯꓼ ꓓꓳꓺ ꓟꓽ ꓗꓴꓸ ꓟ ꓬꓲꓸ ꓫꓵꓸ ꓕꓲꓽ ꓢꓶꓽ ꓔꓯ ꓔꓶꓺ ꓗꓷ ꓕꓯ꓾ ꓪꓴꓽ ꓡ ꓢꓲ꓾ ꓗꓴꓷꓼ ꓓꓽ ꓟ ꓕꓲ ꓟ ꓒꓬꓱꓼ ꓡꓻꓳ꓾” ꓐꓰ ꓐꓯ_ ꓡꓳ꓿ ꓟꓷ-ꓗꓴꓷꓼ ꓠꓬ ꓪꓽ ꓠꓬꓲ_ ꓟ_ ꓐꓰ ꓐꓳꓺ ꓶꓼ ꓗꓪ ꓕꓲ ꓠꓬꓲ ꓗ ꓠꓯꓸ ꓕꓲ ꓠꓬꓲ ꓪꓴꓽ ꓡ ꓢꓲ꓾ ꓢꓲꓺ ꓡꓲꓺ ꓟ ꓟꓲ ꓠꓯ ꓗꓪ ꓐ ꓔꓴꓺ ꓡ ꓔꓬ_ ꓡꓳ꓾ ꓐꓰ꓾ ꓬꓴ-ꓣꓳ-ꓑ ꓗꓪ ꓟ ꓓꓳꓽ ꓕꓳ ꓶ ꓕꓲ ꓑꓷꓠ ꓗꓪ ꓐꓳ ꓔ_ ꓡꓳ꓿ “ꓢꓯꓸ ꓫꓵꓽ ꓖꓳ ꓟ ꓔꓯ ꓮ ꓣꓳ ꓪꓴꓸ ꓛꓲ_ ꓡꓰ ꓐꓰ ꓗꓹ ꓟ ꓪꓴꓸ ꓛꓲ ꓠꓬꓲꓽ ꓐꓽ ꓙꓳ_ ꓡꓳ꓿” ꓮ ꓣꓳ ꓤ ꓐꓯ_ ꓕꓯ꓾ ꓞꓲꓼ ꓣꓳ_ ꓟ꓾ ꓝꓴꓲ ꓟꓽ ꓙꓳ ꓟ_ ꓐꓰ꓾ ꓠꓴꓽ ꓠꓲꓹ ꓙꓳ_ ꓟ ꓔꓯ ꓟꓳꓸ ꓖꓶ ꓔꓬ_ ꓡꓳ꓿ ꓰ-ꓖꓶ-ꓡꓯ ꓗꓴꓷꓼ ꓙꓵꓽ ꓢꓴ_ ꓐꓰ ꓰ-ꓖꓶ-ꓡꓯ ꓘꓴ ꓜꓲ ꓞꓳ ꓐꓴ ꓡꓰ ꓗꓸ ꓧꓪꓺ_ ꓟ ꓑꓶ ꓓꓴ ꓮ-ꓟꓰ-ꓣꓲ-ꓗ ꓟꓲ ꓡꓴꓽ ꓗꓪ ꓛꓰꓹ ꓩꓴ ꓡ ꓗꓷ ꓟ ꓙꓲ-ꓢꓴ ꓢꓲꓺ ꓤ ꓐꓴ ꓠꓬ꓾ ꓗꓴꓷꓼ ꓙꓵꓽ ꓚꓱꓹ_ ꓐꓰ ꓦ ꓡꓱ ꓚꓱꓹ ꓗꓪ ꓩꓴ ꓔ_ ꓟ ꓔꓯ ꓧꓪꓺ ꓠꓹ ꓟ ꓓꓵꓽ ꓙ ꓞꓷꓹ ꓗꓷ_ ꓡꓳ꓿ “ꓞꓳ ꓤ ꓮ ꓙꓵꓽ ꓠꓬ ꓕꓲꓽ ꓡꓰꓹꓼ ꓚꓰꓼ ꓔ ꓢꓴ ꓐꓴ ꓥ ꓠꓬꓲ꓾ ꓩꓴ ꓔ ꓟ_ ꓐꓰ ꓗꓹ ꓛꓲ_ ꓟ ꓟꓶ ꓠꓹ ꓟ ꓢꓯꓼ ꓕꓵꓼ_ ꓟ ꓗꓪ ꓕꓲ ꓡꓰꓹꓼ ꓶꓼ ꓤ ꓫꓱꓹ ꓤ ꓘꓳ ꓣꓴ ꓟꓶ ꓔ ꓢꓴ ꓥ ꓡꓳ꓾” ꓐꓰ꓾ ꓩꓴ ꓗꓷ ꓟꓶ_ ꓟ ꓐꓯ ꓑꓶꓺ ꓕꓳ ꓶ ꓗꓪ ꓐꓳ ꓔ_ ꓡꓳ꓿ ꓑ ꓫꓬ ꓡꓰ ꓢꓲꓺ ꓚꓰꓸ ꓪ ꓡꓰ ꓢꓴ ꓐꓴ ꓡꓰ ꓗꓴꓷꓼ ꓙꓵꓽ ꓗ ꓔꓶꓺ ꓢꓲ ꓗꓴꓷꓼ ꓔꓯ ꓙꓵꓽ_ ꓟ ꓚꓱꓹ ꓔꓯ ꓣꓱꓽ_ ꓡꓳ꓿ ꓦ ꓡꓱ ꓚꓱꓹ ꓗꓪ ꓩꓴ ꓖꓶ ꓔ_ ꓡꓳ꓿ ꓑ ꓫꓬ ꓡꓰ ꓢꓲꓺ ꓚꓰꓸ ꓔ ꓟ ꓪ ꓔꓲ ꓡꓰ ꓗꓴꓷꓼ ꓔꓯ ꓙꓵꓽ_ ꓟ ꓚꓱꓹ_ ꓐꓰ ꓑ-ꓣꓳ-ꓔꓰ-ꓢꓶꓽ-ꓔꓯ ꓙꓵꓻ ꓚꓱꓹ ꓠꓬ꓾ ꓗꓴꓷꓼ ꓪ ꓠꓬꓲ ꓡ_ ꓟ_ ꓐꓰ ꓗꓴꓷꓼ ꓐꓳꓺ ꓡ_ ꓟ ꓬꓲ ꓚꓵꓺ ꓘꓶꓽ ꓒꓬꓱꓼ ꓡ_ ꓡꓳ꓿ ꓫꓬꓹ ꓫꓬꓹ ꓟꓶꓽ ꓟꓶꓽ ꓟ ꓞꓳ ꓤ ꓐꓴ ꓠꓬ ꓟꓷ-ꓗꓴꓷꓼ ꓗꓪ ꓔꓬ ꓙꓰ ꓢꓲ꓾ ꓗꓴꓷꓼ ꓠꓬ ꓟꓲ ꓠꓯ ꓗꓪ ꓟ ꓪꓽ ꓠꓬꓲ_ ꓟ ꓗꓴꓷꓼ ꓐꓴ ꓗꓳ ꓡꓳ ꓗꓪ ꓐꓳꓺ ꓶꓼ ꓙꓳ_ ꓟ ꓗꓴꓷꓼ ꓕꓲ ꓗꓴꓷꓼ ꓒꓬꓱꓼ ꓡ_ ꓡꓳ꓿ “ꓬꓲ ꓠꓬ ꓮ ꓣꓳ_ ꓡꓰ ꓐꓰ ꓪꓴꓸ ꓛꓲ ꓠꓬꓲꓽ ꓐꓽ ꓙꓳ ꓢꓲ꓾ ꓡꓴꓽ_ ꓡꓰ ꓐꓰ ꓫ ꓕꓱ_ ꓡꓳ꓿ ꓸꓸꓸ ꓬꓲ ꓠꓬ ꓓꓴꓽ ꓪꓴ ꓬꓲ ꓪꓴꓸ ꓕꓲ ꓟ ꓟ ꓙꓵꓽ ꓪ ꓣꓱꓽ_ ꓡꓳ꓿ ꓝꓮꓲ ꓠꓬ ꓟꓲ ꓠꓯ_ ꓐꓰ ꓟꓲ ꓠꓯ ꓗꓪ ꓔꓬ ꓢꓴ ꓠꓬ꓾ ꓢꓰꓼ ꓗꓷ ꓠꓬꓲ ꓢꓲ ꓓꓻ ꓡꓰ_ ꓟ ꓓꓴꓽ ꓪꓴꓻ ꓬꓲ ꓪꓴꓸ ꓕꓲ ꓟ ꓔꓯ ꓪꓴꓸ ꓓꓵ ꓕꓱꓼ ꓝꓲ_ ꓡꓳ꓿ ꓬꓲ ꓡꓰ ꓟꓲ ꓠꓯ ꓗꓪ ꓔꓬ ꓢꓴ ꓔꓯ ꓟꓸ ꓒꓬꓹ ꓢꓲ꓾ ꓮꓸ ꓕꓽ ꓡꓰ ꓠꓻ ꓡꓰ ꓝꓲ ꓢꓲ꓾ ꓢꓯꓸ ꓡ ꓗꓷ_ ꓟ ꓓꓴꓽ ꓪꓴ ꓐꓬꓱꓽ ꓕꓲ ꓟ ꓫꓬꓹ꓾ ꓐꓰ꓾ ꓟꓲ ꓠꓯ ꓗꓪ ꓔꓬ ꓢꓴ ꓔꓯ ꓐꓯ_ ꓡꓳ꓿” ꓟꓳ 13ꓽ11-14꓿ 
	ꓮ ꓣꓳ ꓪꓴꓸ ꓛꓲ ꓙꓳ_ ꓟ ꓓꓴꓽ ꓪꓴ_ ꓐꓰ ꓡꓴꓽ ꓠꓬ꓾ ꓒꓳꓹ ꓞꓹ ꓡꓯ ꓘꓳ_ ꓟ (ꓔꓳꓹ ꓡꓯꓼ ꓘꓳ_ ꓟ) ꓕꓲ ꓫꓵꓽ ꓔꓯ ꓖꓴꓺ ꓟꓳꓸ ꓖꓶ ꓔꓬ_ ꓡꓳ꓿ ꓡꓴꓽ_ ꓡꓰ ꓐꓰ ꓫ ꓕꓱ ꓢꓲ ꓓꓴꓽ ꓪꓴ ꓬꓲ ꓪꓴꓸ ꓕꓲ ꓟ ꓟ ꓙꓵꓽ ꓪ ꓮ ꓙꓵꓽ ꓣꓱꓽ_ ꓡꓳ꓾ ꓐꓯ_ ꓟ ꓠꓬ꓾ ꓗꓸ ꓧꓪꓺ ꓠꓲꓹ ꓫꓵ_ ꓟ ꓠꓲꓹ ꓟ_ ꓐꓰ ꓙꓵꓺ ꓖꓶ (ꓤ' ꓖꓶ) ꓟꓽ ꓓ ꓟ ꓠꓲꓹ ꓟ ꓔꓯ ꓖꓴꓺ_ ꓡꓳ꓿ ꓮ ꓣꓳ ꓪꓴꓸ ꓛꓲ ꓙꓳ_ ꓟ ꓓꓴꓽ ꓪꓴ ꓡꓰ ꓟꓲ ꓠꓯ ꓞꓳ ꓤ ꓐꓴ ꓔꓯ ꓓꓴꓽ ꓪꓴ ꓬꓲ ꓪꓴꓸ ꓕꓲ ꓟ ꓔꓯ ꓪꓴꓸ ꓓꓵ ꓕꓱꓼ ꓝꓲ_ ꓥꓳ꓾ ꓐꓯ_ ꓟ ꓠꓬ꓾ ꓗꓴꓷꓼ ꓙꓵꓽ ꓪ ꓔꓯ ꓣꓱꓽ ꓢꓲ ꓒꓳꓹ ꓒꓶꓽ ꓪꓴꓸ ꓓꓵ ꓣꓱꓽ ꓢꓴ ꓔꓯ ꓟꓽ ꓓ ꓟꓽ ꓞ ꓪꓴꓸ ꓓꓵ ꓕꓱꓼ ꓝꓲ_ ꓟ ꓔꓯ ꓔꓯꓺ ꓬꓯꓼ_ ꓡꓳ꓿
	ꓖꓳ ꓡꓱ ꓬꓰ_ ꓟ ꓠꓬ ꓗꓴꓷꓼ ꓙꓵꓽ ꓗ_ ꓐꓰ ꓥ_ ꓟꓲ꓾ ꓩꓴ ꓗꓷ ꓟꓶ_ ꓟ ꓐꓯ ꓑꓶꓺ ꓕꓳ ꓶ_ ꓐꓰ ꓥ_ ꓟꓲ ꓟꓽ ꓧꓳꓹ꓿ “ꓙꓵꓽ ꓗ ꓔꓶꓺ ꓜꓴ ꓠꓬ ꓦ ꓡꓱ ꓚꓱꓹ ꓜꓴꓻ ꓫꓵꓼ ꓔꓶꓺ_ ꓟ ꓔꓯ ꓢꓯꓼ ꓖꓶ_ ꓟ꓾ ꓥ ꓠꓬ ꓦ ꓡꓱ ꓚꓱꓹ ꓔꓯ ꓗꓽ ꓗꓷ_ ꓟ ꓙꓵꓽ ꓗ ꓔꓶꓺ ꓟꓽ ꓓ꓿ ꓦ ꓡꓱ ꓚꓱꓹ ꓔꓯ ꓡꓳꓸ ꓢꓲ ꓗꓴꓷꓼ ꓟꓬꓱꓽ ꓟꓯꓻ ꓢꓴ ꓢꓲꓺ ꓟꓽ ꓓ꓾” ꓐꓰ꓾ ꓗꓴꓷꓼ ꓙꓵꓽ ꓗ ꓗꓪ ꓐꓳ ꓔ_ ꓡꓳ꓿ ꓖꓳ ꓡꓱ ꓥ_ ꓟꓲ ꓩꓴ ꓔ_ ꓟ ꓙꓵꓽ ꓗ ꓔꓯ ꓟꓽ ꓛꓳ ꓛꓳ꓾ ꓗꓴꓷꓼ ꓙꓵꓽ ꓪ ꓣꓱꓽ ꓢꓲ ꓦ ꓡꓱ ꓚꓱꓹ ꓗ ꓫꓵ ꓔꓯ ꓟꓽ ꓓ ꓟꓽ ꓞ ꓛꓳ ꓫꓱꓽ ꓝꓲ_ ꓟ ꓙꓳ_ ꓡꓳ꓿ ꓕꓱ ꓟ ꓔꓯ ꓓꓴꓽ ꓪꓴ ꓬꓲ ꓢꓷ ꓡꓰ ꓓꓴ ꓗꓪ ꓟꓳꓸ ꓖꓶ ꓓꓳ ꓡ_ ꓡꓳ꓿ ꓠꓴꓽ ꓠꓲꓹ ꓙꓳ ꓢꓲ ꓒꓳꓹ ꓟꓽ ꓗꓴ ꓟ ꓮ ꓣꓳ ꓪꓴꓸ ꓛꓲ ꓠꓬꓲꓽ ꓐꓽ ꓙꓳ ꓢꓴ ꓓꓴꓽ ꓪꓴ ꓠꓬ꓾ ꓡꓴꓽ_ ꓡꓰ ꓐꓰ ꓫ ꓕꓱ ꓔꓬ_ ꓡꓳ꓿
	“ꓓꓴꓽ ꓪꓴ ꓐꓬꓱꓽ ꓕꓲ ꓟ ꓫꓬꓹ꓾ ꓐꓰ꓾ ꓟꓲ ꓠꓯ ꓗꓪ ꓔꓬ ꓢꓴ ꓔꓯ ꓐꓯ_ ꓡꓳ꓿” ꓕꓱ ꓟ ꓠꓬ ꓑ ꓫꓬ ꓐꓴ ꓡꓰ ꓗꓴꓷꓼ ꓙꓵꓽ ꓢꓴ ꓢꓲꓺ ꓚꓰꓸ_ ꓟ ꓗꓴꓷꓼ ꓙꓵꓽ ꓚꓱꓹ ꓔꓯ ꓔꓯꓺ ꓔ ꓢꓲ꓾ ꓟꓷ-ꓗꓴꓷꓼ ꓔꓯ ꓖꓴꓺ_ ꓟ ꓥ ꓡꓳ꓿
	ꓖꓳ ꓡꓱ ꓥ ꓠꓬ ꓓꓴꓽ ꓪꓴꓻ ꓬꓲ ꓐꓬꓱꓽ ꓠꓬ ꓮꓸ ꓫꓵꓽ ꓥ ꓡ? ꓮꓸ ꓫꓵꓽ ꓜꓴꓻ ꓥ ꓡ?
	ꓬꓲ ꓪꓴꓸ ꓟ ꓘꓴ ꓜꓲ ꓞꓳ ꓠꓬ ꓢꓯꓼ ꓐꓽ ꓡꓰ ꓕꓯ꓾ ꓬꓲ ꓪ ꓠꓬ ꓗꓴꓷꓼ ꓙꓵꓽ ꓢꓴ ꓡꓰ ꓔꓳꓹ ꓙ_ ꓟ ꓟꓶ ꓠꓹ ꓟ ꓢꓯꓼ ꓕꓵꓼ_ ꓡꓳ꓿ ꓖꓳ ꓡꓱ ꓢꓲ ꓒꓳꓹ ꓒꓶꓽ ꓐꓴ ꓠꓬ ꓗꓴꓷꓼ ꓙꓵꓽ ꓪ ꓣꓱꓽ ꓢꓲ꓾ ꓬꓲ ꓪ ꓡꓰ ꓟꓽ ꓔꓱꓹ ꓟ ꓦ ꓡꓱ ꓚꓱꓹ ꓜꓴ ꓚꓬꓹ ꓔ_ ꓟ ꓔꓯ ꓗꓸ ꓧꓪꓺ_ ꓡꓳ꓿ ꓓꓴꓽ ꓪꓴ ꓐꓬꓱꓽ ꓫꓬꓹ ꓠꓹ ꓟ ꓐꓱ ꓶ ꓟꓷ-ꓗꓴꓷꓼ ꓠꓬ꓾ ꓦ ꓡꓱ ꓚꓱꓹ ꓪꓴꓸ ꓓꓵ ꓣꓱꓽ ꓢꓴ ꓐꓴ ꓡꓰ ꓗꓴꓷꓼ ꓙꓵꓽ ꓪ ꓔꓯ ꓠꓬꓹ ꓔ ꓠ ꓗ_ ꓥꓳ꓿ 
	ꓣꓳ-ꓟ ꓘꓴ ꓜꓲ ꓞꓳ ꓗ ꓠꓯꓸ ꓛꓳ ꓢꓴ ꓑ-ꓣꓳ-ꓔꓰ-ꓢꓶꓽ-ꓔꓯ ꓘꓴ ꓜꓲ ꓞꓳ ꓠꓬ꓾ ꓞꓳ ꓤ ꓢꓲꓺ ꓦꓰꓽ ꓠꓲꓹ ꓔꓯ ꓠꓬꓲꓸ ꓔ ꓠꓲꓹ ꓫꓵ_ ꓟ ꓠꓲꓹ ꓟ ꓔꓯ ꓟꓳꓸ ꓖꓶ ꓓꓳ ꓡ_ ꓡꓳ꓿ ꓔꓯꓺ ꓥꓳꓽ ꓕꓲꓽ ꓟ ꓐꓯ_ ꓠꓬ꓾ ꓰ-ꓖꓶ-ꓡꓯ ꓘꓴ ꓜꓲ ꓞꓳ ꓡꓰ ꓬꓲ ꓪ ꓔꓯ_ ꓐꓰ ꓗꓪꓺ ꓓꓳ ꓙꓰ ꓢꓴ ꓔꓯ ꓗꓸ ꓧꓪꓺ_ ꓟ ꓥ ꓡꓳ꓿
	ꓦꓬꓻ ꓘꓳꓼ (16) ꓐꓰ (17) ꓗꓪ ꓙꓵꓻ ꓚꓱꓹ ꓟꓽ ꓧꓳꓹ ꓟ ꓘꓴ ꓜꓲ ꓞꓳ ꓟꓸ ꓒ ꓐꓰ ꓢꓲꓺ ꓤ ꓐꓴ ꓔꓯ ꓒꓴꓻ ꓘꓳꓹ ꓜꓽ_ ꓟ꓾ ꓐꓱ ꓓꓴꓽ ꓐꓱ_ ꓟ꓾ ꓘꓶꓻ ꓙꓵꓻ_ ꓟ_ ꓐꓰ ꓢꓰꓼ ꓗꓷ_ ꓟ꓾ ꓕꓱ ꓟꓬ ꓫꓵꓽ ꓬꓰ ꓖꓶ_ ꓡꓳ꓿
	ꓬꓲ ꓪꓴꓸ ꓟ ꓘꓴ ꓜꓲ ꓞꓳ ꓐꓴ ꓠꓯꓸꓼ ꓗꓪ ꓙꓵꓻ ꓠꓲꓹ ꓐꓬꓺ ꓡꓰ ꓢꓴ ꓟꓬꓽ ꓡ ꓢꓲ꓾ ꓢꓯꓼ ꓐ ꓡꓰ ꓠꓬꓲ꓾ ꓗꓴꓷꓼ ꓙꓵꓽ ꓢꓴ ꓐꓴ ꓡꓰ ꓔꓳꓹ ꓙ_ ꓟ ꓔꓯ ꓧꓪꓺ ꓠꓺ ꓗꓷ ꓡꓰ_ ꓡꓳ꓿ ꓕꓱ ꓡꓱ ꓬꓰ_ ꓟ ꓠꓽ ꓓꓴꓽ ꓪꓴ ꓥ ꓟ ꓒꓳꓹ ꓒꓶꓽ ꓙꓵꓽ ꓪ ꓔꓯ ꓗ ꓘꓶꓽ ꓒꓴꓺ ꓖꓶ_ ꓟ ꓥ ꓡꓳ꓿ “ꓮ ꓡꓲꓳ ꓐꓯ ꓠꓬ ꓪꓴ-ꓢ ꓔꓯ ꓒꓳꓹ ꓔꓳꓹ_ ꓟ ꓬꓲ ꓓꓽ ꓟ ꓧꓶꓸ ꓕꓯ ꓛꓲ ꓡ ꓢꓲ꓾ ꓝꓴꓲ ꓓꓽ ꓟ ꓙꓳ ꓢꓴ꓾ ꓟꓶꓽ ꓬꓰ_ ꓟ ꓤꓽ ꓖꓳ ꓕꓲ ꓣꓳ ꓟꓽ ꓟꓳꓸ ꓖꓶ ꓡ ꓕ ꓑꓳ ꓠꓬ꓾ ꓢꓲꓺ ꓒ ꓦꓬ ꓠꓬꓲ_ ꓟꓲ ꓟꓽ ꓛꓲ ꓡ꓾” ꓐꓰ꓾ ꓝꓲ ꓓꓴ ꓒꓳ-ꓡꓳ ꓡꓰ ꓐꓯ_ ꓡꓳ꓿ 2 ꓕꓰ 2ꓽ3꓿
	“ꓡꓳꓹ ꓬꓰ_ ꓟ ꓦꓬ ꓠꓬꓲ ꓗꓪ ꓠꓽ ꓙꓲꓻ ꓣꓴꓽ ꓝꓲ ꓛꓲ ꓡ_ ꓥꓳ꓾ ꓐꓰ꓾ ꓠꓴ ꓪ ꓢꓷ ꓠꓯ_ ꓡꓳ꓿ ꓮ ꓡꓲꓳ ꓐꓯ ꓠꓬ ꓞꓳ ꓤ ꓠꓽ꓾ ꓚꓲ ꓛꓬ ꓔꓯ ꓠꓲꓹ ꓠꓵ ꓢꓴ꓾ ꓟꓽ ꓚꓰꓼ ꓟ ꓙꓱꓽ ꓢꓴ꓾ ꓮ ꓐ ꓮ ꓟ ꓔꓯ ꓟꓽ ꓠ ꓡꓳ ꓢꓴ꓾ ꓫ ꓟꓳ ꓠꓲꓹ ꓟꓽ ꓙꓳ ꓢꓴ꓾ ꓟꓽ ꓢꓲ ꓟꓽ ꓫꓬ ꓢꓴ꓾ ꓫꓵ ꓤ ꓧꓪꓺ ꓤ ꓔꓯ ꓟꓽ ꓙ ꓗꓳ ꓢꓴ꓾ ꓖ ꓖꓶ ꓠꓲꓹ ꓟꓽ ꓙꓳ ꓢꓴ꓾ ꓝꓯꓼ ꓡꓯꓼ ꓢꓴ꓾ ꓚꓲ ꓛꓬ ꓔꓯ ꓙꓵꓽ ꓟꓽ ꓐ ꓡ ꓢꓴ꓾ ꓫꓱꓹ ꓪꓳꓹ ꓢꓴ꓾ ꓙꓲꓻ_ ꓟ ꓔꓯ ꓠꓲꓹ ꓜꓳ ꓢꓴ꓾ ꓛꓳ ꓒꓯꓹ ꓔꓯ ꓪꓴꓽ ꓜꓽ ꓢꓴ꓾ ꓞꓳ ꓡꓽ ꓞꓳ ꓗ ꓡꓺ꓾ ꓟꓴꓺ ꓠꓲꓹ ꓙꓳ ꓢꓴ꓾ ꓪꓴ-ꓢ ꓔꓯ ꓠꓲꓹ ꓠꓵ_ ꓟ ꓢꓶꓸ ꓟꓽ ꓞꓲ ꓧꓪꓽ ꓖꓳ ꓓꓱ ꓗꓪ ꓟ ꓠꓲꓹ ꓘꓪ ꓫꓵ ꓓꓴ ꓔꓯ ꓠꓲꓹ ꓠꓵ ꓢꓴ ꓒꓬꓱꓼ ꓡ ꓢꓲ꓾ ꓠꓲꓹ ꓒꓵꓽ ꓠꓲꓹ ꓡꓱ_ ꓟ ꓒꓬꓱꓽ ꓙꓳ ꓢꓲ꓾ ꓠꓲꓹ ꓒꓵ ꓠꓲꓹ ꓡꓱ_ ꓟ ꓪꓽ ꓠꓬꓲ_ ꓟ ꓔꓯ ꓟꓽ ꓣꓷꓠ꓿ ꓕꓱ ꓡꓱ ꓫꓵꓽ ꓗꓪ ꓐꓰ_ ꓟꓲ ꓧꓹ ꓙꓰ꓿” 2 ꓕꓲ 3ꓽ1-5꓿ “ꓡꓳꓹ ꓬꓰ_ ꓟ ꓝꓲ ꓗꓪ ꓡ ꓞꓳ ꓕꓲ ꓐꓱ ꓠꓬ ꓟꓸ ꓒꓬꓹ_ ꓟ ꓦ_ ꓐꓰ꓾ ꓠꓲꓽ ꓟꓸ ꓟꓲ ꓔꓯ ꓠꓺ ꓡꓳ ꓢꓲ꓾ ꓙꓵꓻ_ ꓟ ꓙ ꓖꓴ ꓗꓪ ꓐꓰ ꓧꓹ ꓙꓰ_ ꓥꓳ꓿ ꓕꓱ ꓟ ꓠꓬ ꓗꓶꓸ_ ꓟ ꓥꓳꓽ ꓫ ꓕꓱ ꓢꓴ ꓠꓲꓹ ꓟ ꓠꓬꓲꓽ ꓔꓱꓹ ꓣꓱꓽ_ ꓟ ꓗꓪ ꓐꓰ ꓥ ꓡꓳ꓿” 1 ꓕꓲ 4ꓽ1-2꓿
	“ꓮ ꓡꓲꓳ ꓐꓯ ꓠꓬ ꓢꓯꓼ ꓟꓬ ꓟꓶ ꓠꓹ ꓟ ꓔꓱꓹ ꓚꓵꓺ_ ꓟ ꓔꓯ ꓠꓲꓹ ꓠꓵ_ ꓟ ꓬꓲ ꓪ ꓟꓽ ꓘꓳ ꓣꓴ꓿ ꓖꓳ ꓟ ꓑꓶ ꓓꓴ ꓗꓶꓸ_ ꓟ ꓔꓯ ꓙꓵꓻ ꓠꓹ ꓟ ꓪꓴ-ꓢ ꓡꓰ ꓬꓲ ꓪ ꓔꓯ ꓪꓴꓸ ꓙꓰ_ ꓟ ꓗꓪ ꓢꓯꓼ ꓕꓵꓼ_ ꓟ ꓠꓲꓹ ꓟ ꓖꓶ_ ꓡꓳ꓿” 2 ꓕꓰ 2ꓽ10-11꓿ ꓕꓱ ꓡꓱ ꓫꓵꓽ ꓦꓬ ꓠꓬꓲ ꓗꓪ ꓛꓲ ꓡ ꓕꓯ꓾ ꓦꓬ ꓘꓳꓼ ꓬꓲꓸ ꓪꓴꓸ ꓕꓲꓽ ꓟ ꓗꓪ ꓔꓳꓹ ꓜꓳꓽ_ ꓟ ꓫ ꓓꓴ ꓔꓯ ꓔꓳꓹ ꓜꓳꓽ ꓪ_ ꓥꓳ꓿
	ꓑ-ꓣꓳ-ꓔꓰ-ꓢꓶꓽ-ꓔꓯ ꓘꓴ ꓜꓲ ꓞꓳ ꓠꓯꓸꓼ ꓗꓪ ꓟꓽ ꓪꓽ ꓟ ꓙꓵ ꓚꓱꓹ ꓙꓳꓻ ꓞꓹ ꓔꓬ ꓟ ꓠꓽ꓾ ꓟꓽ ꓓ ꓟꓽ ꓞ ꓬꓰ ꓢꓲ ꓧꓳꓹ ꓡꓰ ꓝꓲ ꓟꓽ ꓐ ꓡ꓾ ꓐꓯ_ ꓟ ꓗꓸ ꓚꓵꓺ ꓥ ꓡꓳ꓾ ꓐꓰ꓾ ꓞꓳ ꓤ ꓮ ꓟꓬꓹ ꓡꓰ ꓘꓳ ꓣꓴ_ ꓡꓳ꓿ ꓖꓳ ꓡꓱ ꓥ_ ꓟꓲ ꓕꓲ ꓠꓲꓹ ꓕꓲ ꓪꓺꓼ ꓬꓰ ꓠꓲꓹ ꓫꓵ_ ꓟ ꓠꓲꓹ ꓟ ꓠꓬ ꓪꓴꓽ ꓡ ꓔꓬ ꓠꓬꓲ꓾ ꓕꓲ ꓠꓲꓹ ꓕꓲ ꓪ_ ꓟ ꓔꓯ ꓫꓺ ꓒꓵꓽ ꓔ ꓠꓹ ꓟ ꓖꓪ ꓙꓱ ꓡꓯ ꓘꓳ_ ꓡꓳ꓿ ꓖꓳ ꓡꓱ ꓥ_ ꓟꓲ ꓟꓽ ꓖꓪ ꓙꓱ ꓧꓳꓹ ꓡꓰ ꓟ ꓑꓶ ꓓꓴ꓾ ꓖꓪ ꓙꓱ ꓜꓲꓼ ꓓꓴ ꓔꓯ ꓠꓽ ꓗꓷ_ ꓡꓳ꓿ ꓡꓳꓹ ꓬꓰ_ ꓗꓪ ꓮꓽ ꓙꓵꓽ ꓢꓴ ꓔꓯ ꓧꓳꓹ ꓡꓯ ꓘꓳ ꓡꓰ ꓝꓲ ꓐ ꓡ_ ꓟ ꓕꓲꓽ ꓟ_ ꓡꓰꓽ ꓟ ꓚꓱꓹ ꓠꓬ꓾ ꓙꓵꓽ ꓪ ꓣꓱꓽ_ ꓟ ꓚꓱꓹ ꓒꓬꓱꓼ ꓡ_ ꓡꓳ꓿
	ꓫꓱꓸ ꓡꓯ ꓘꓳ_ ꓟ ꓙꓵꓻ ꓚꓱꓹ ꓕꓯ ꓢꓲ ꓗꓪ ꓬꓲ ꓚꓰꓺ ꓬꓰ ꓔ ꓢꓲ꓾ ꓕꓲ ꓠꓲꓹ ꓕꓲ ꓪ_ ꓬꓰ ꓔꓬ ꓟ ꓟꓷ-ꓗꓴꓷꓼ ꓘꓴ ꓜꓲ ꓞꓳ ꓠꓬ꓾ ꓬꓲ ꓪ ꓔꓶꓺ ꓔ_ ꓟ ꓗ ꓫꓵꓺ ꓔꓯ ꓪ ꓜꓲ ꓕꓶꓻ ꓡꓰ ꓝꓲ ꓠꓹ ꓟ_ ꓐꓰ ꓬꓲ ꓪ ꓜꓴꓻ ꓔꓯ ꓔꓺ ꓙ ꓠꓹ ꓟ ꓐꓱ ꓶ ꓙꓵꓽ ꓪ ꓣꓱꓽ ꓡ_ ꓕꓯ꓾ ꓣꓳ-ꓟ ꓙꓵꓽ ꓚꓱꓹ ꓐꓬꓱꓽ ꓔꓯ ꓔꓶꓺ ꓡ_ ꓥꓳ꓿ ꓖꓳ ꓡꓱꓢꓲ ꓬꓲ ꓪ ꓜꓴꓻ ꓔꓯ ꓐꓰ ꓗꓪꓺ ꓓꓳ ꓙꓰ ꓢꓴ ꓔꓯ ꓛꓬꓻ ꓒꓵꓽ ꓖꓶ_ ꓥꓳ꓿

ꓓꓴꓽ ꓪꓴ ꓔꓯ ꓫꓱꓸ_ ꓟ ꓐꓬꓱꓽ 

	“ꓬꓲ ꓡꓰ ꓪꓴꓽ ꓪꓴꓽ ꓣꓳ ꓣꓳ ꓔꓯ ꓥ_ ꓟꓲ꓾ ꓞꓳ ꓫ ꓞꓳ ꓐꓳ ꓔꓯ ꓥ_ ꓟꓲ꓾ ꓚꓳꓺ ꓪꓴꓸ_ ꓐꓰ ꓚꓳ ꓑ ꓔꓯ ꓥ_ ꓟꓲ꓾ ꓡꓯ ꓙꓻ ꓗꓪ꓾ ꓥ ꓠꓬ ꓥꓷꓼ ꓛꓲ ꓗꓪ꓾ ꓬꓲ ꓓꓴꓻ ꓕꓲ ꓟ ꓔꓳꓹ ꓠꓷꓼ ꓝꓲ ꓢꓲ꓾ ꓮ ꓟ ꓥ_ ꓟꓲ ꓓꓴꓽ ꓪꓴ ꓬꓲꓸ ꓟꓬꓱꓺ꓾ ꓥ ꓠꓬ ꓬꓲ ꓟꓬꓱꓺ ꓵꓺ ꓟꓬꓱ ꓬꓲ ꓓꓴꓻ ꓟꓽ ꓙꓳ ꓐꓭ ꓠꓬ꓾ ꓪꓴꓽ ꓟꓽ ꓓ꓾ ꓪꓴꓻ ꓟꓽ ꓓ꓿” ꓟꓳ 13ꓽ16-17꓿ ꓖꓳ ꓡꓱ ꓠꓬ ꓟꓴ ꓗꓪ ꓝꓲ ꓓꓴ ꓢ ꓣꓳ ꓕꓲ ꓣꓳ ꓡꓰ “ꓓꓴꓽ ꓪꓴ_ ꓐꓰ ꓬꓲ ꓐꓬꓱꓽ ꓔꓯ ꓪꓴꓸ ꓓꓵ ꓕꓱꓼ ꓢꓲ꓾ ꓥꓷꓼ ꓛꓲ ꓗꓪ ꓥ_ ꓟꓲ꓾ ꓡꓯ ꓒꓯꓹ ꓗꓪ ꓥ_ ꓟꓲ꓾ ꓬꓲꓸ ꓓꓴꓻ ꓟꓶ ꓡꓰ ꓢꓴ ꓮ ꓟ ꓥ_ ꓟꓲ꓾ ꓪꓴ-ꓢ ꓦꓶꓻ ꓠꓲꓹ ꓡꓴ ꓗꓶꓸ ꓗꓪ꓾ ꓬꓲ ꓙꓬ ꓟꓽ ꓦꓱꓹ ꓔ ꓟ꓾ ꓬꓲ ꓠꓲꓹ ꓛꓰꓹ_ ꓟ ꓙꓲꓻ ꓒꓶꓽ ꓓꓳ ꓪ_ ꓥꓳ꓾” ꓐꓰ꓾ ꓙꓳꓺ ꓗꓽ ꓖꓶ ꓔ_ ꓡꓳ꓿ ꓟꓳ 14ꓽ9-10꓿
	ꓟꓳ ꓖꓶ ꓓꓴ 13 ꓕꓱꓺ ꓗꓪ ꓟꓽ ꓓ ꓟꓽ ꓞ ꓪꓴꓸ ꓓꓵ ꓕꓱꓼ ꓝꓲ_ ꓟ ꓓꓴꓽ ꓪꓴ ꓬꓲ ꓪꓴꓸ ꓕꓲ ꓟ (ꓡ ꓪꓴꓸ ꓓꓴꓽ ꓔꓯ ꓫꓱꓸ_ ꓟ ꓓꓴꓽ ꓪꓴ) ꓠꓬ꓾ ꓒꓳꓹ ꓒꓶꓽ ꓪꓴꓸ ꓓꓵ ꓣꓱꓽ ꓢꓴ ꓥ ꓡꓳ꓿ “ꓓꓴꓽ ꓪꓴ ꓐꓬꓱꓽ” ꓠꓬ ꓑ-ꓣꓳ-ꓔꓰ-ꓢꓶꓽ-ꓔꓯ ꓐꓴ ꓥꓳꓽ ꓡꓰ_ ꓟ ꓙꓵꓻ ꓚꓱꓹ ꓥ ꓡꓳ꓿ ꓑ-ꓣꓳ-ꓔꓰ-ꓢꓶꓽ-ꓔꓯ ꓠꓬ ꓬꓲ ꓪ ꓙꓵꓻ ꓚꓱꓹ ꓔꓯ ꓟꓽ ꓓ ꓟꓽ ꓞ ꓛꓳꓻ ꓝꓲ ꓠꓹ ꓟ꓾ ꓗꓴꓷꓼ ꓙꓵꓽ ꓪ ꓣꓱꓽ_ ꓕꓯ꓾ ꓟꓽ ꓔꓱꓹ ꓟ ꓙꓵꓻ ꓚꓱꓹ ꓠꓬ ꓪ ꓜꓲ ꓪꓴꓽ ꓡ_ ꓡꓳ꓿ ꓮ ꓟꓶ “ꓓꓴꓽ ꓪꓴ ꓬꓲ ꓔꓳꓹ ꓠꓷꓼ ꓓꓴ” ꓔꓯ ꓬꓲ ꓟꓸ ꓟꓲ ꓒꓶꓻ ꓠ ꓗ_ ꓢꓰꓽ ꓡꓳ꓿
	ꓪꓴ-ꓢ ꓬꓲ ꓙꓵꓽ ꓗ ꓔꓯ ꓛꓳ ꓢꓴ_ ꓐꓰ ꓓꓴꓽ ꓪꓴ ꓬꓲ ꓔꓳꓹ ꓠꓷꓼ ꓓꓴ ꓔꓯ ꓘꓳ ꓣꓴ ꓢꓴ ꓠꓬꓲꓽ ꓗꓴꓸ ꓚꓸꓼ ꓗꓪ ꓟꓽ ꓫꓱꓸ ꓡꓯ ꓘꓳ ꓓꓴ ꓬꓲꓸ ꓓꓽ ꓟ ꓙꓳ_ ꓡꓳ꓿ ꓬꓰ-ꓧꓳ-ꓧꓪ ꓔꓯ ꓪꓴꓸ ꓓꓵ ꓕꓱꓼ ꓢꓴ_ ꓐꓰ ꓓꓴꓽ ꓪꓴ ꓔꓯ ꓪꓴꓸ ꓓꓵ ꓕꓱꓼ ꓢꓴ ꓐꓴ ꓠꓬꓲꓽ ꓗꓴ ꓚꓸꓼ ꓗꓪ ꓟꓽ ꓫꓱꓸ ꓡꓯ ꓘꓳ ꓟ ꓠꓬ꓾ ꓪꓴ-ꓢ ꓙꓵꓽ ꓗ ꓔꓯ ꓛꓳꓻ ꓫꓱꓽ_ ꓟ_ ꓐꓰ꓾ ꓟꓽ ꓛꓳ ꓟ ꓥ ꓡꓳ꓿
	ꓓꓴꓽ ꓪꓴ_ ꓐꓰ ꓓꓴꓽ ꓪꓴ ꓐꓬꓱꓽ ꓔꓯ ꓙꓳ_ ꓟ ꓫꓱꓹ ꓠꓬ꓾ ꓪꓴ-ꓢ ꓬꓲ ꓙꓵꓽ ꓗ ꓔꓯ ꓟꓽ ꓛꓳꓻ ꓟ ꓥ ꓡꓳ꓿ ꓪꓴꓸ ꓛꓲ ꓤꓽ ꓥ ꓟ ꓒꓳꓹ ꓒꓶꓽ ꓓꓽ ꓟ ꓙ ꓖꓴ ꓔꓯ ꓓ-ꓠꓲ-ꓡꓰ ꓡꓰ ꓒꓶꓻ ꓟꓸ ꓖꓶ ꓔ ꓢꓲ꓾ “ꓝꓲ_ ꓐꓰ ꓙꓵꓽ ꓗ ꓔꓯ ꓡꓶꓸ_ ꓐꓰ ꓓꓵꓽ ꓙ_ ꓥꓳ꓾” ꓐꓯ_ ꓡꓳ꓿ ꓓ 7ꓽ25꓿ ꓬꓲ ꓠꓬ ꓪꓴ-ꓢ ꓕꓯ ꓢꓲ ꓗꓪ ꓚꓲ ꓛꓬ ꓔꓯ ꓛꓵꓽ ꓔꓴ ꓢꓴ꓾ “ꓝꓴꓲ ꓓꓽ ꓟ ꓙꓳ ꓢꓴ” ꓥ ꓡꓳ꓾ ꓐꓰ꓾ ꓝꓲ ꓓꓴ ꓒꓳ-ꓡꓳ ꓡꓰ ꓐꓯ_ ꓡꓳ꓿ 2 ꓕꓰ 2ꓽ3꓿ ꓒꓳꓹ ꓒꓶ ꓪꓴꓸ ꓓꓵ ꓣꓱꓽ ꓢꓴ ꓠꓬ ꓪꓴ-ꓢ ꓙꓵꓽ ꓗ ꓔꓯ ꓡꓶꓸ ꓗꓷ ꓗꓸ ꓠꓯ ꓢꓲ_ ꓡꓰꓽ꓾ ꓬꓲ ꓚꓲ ꓛꓬ ꓔꓯ ꓪꓴ-ꓢ ꓕꓯ ꓢꓲ ꓗꓪ ꓛꓵꓽ ꓔꓴ ꓓꓳꓹ ꓟꓴꓹ ꓐ ꓡ_ ꓥꓳ꓿ ꓡꓶꓸ ꓗꓷ ꓟ ꓙꓵꓽ ꓗꓪ ꓔꓯ ꓟꓬꓺ ꓒꓴ ꓒꓴ ꓛꓳ ꓫꓱꓽ ꓢꓴ ꓠꓬ꓾ ꓪꓴ-ꓢ ꓔꓯ ꓢꓶꓸ ꓟꓽ ꓞꓲ ꓒꓳꓹ ꓒꓶ ꓔꓯ ꓦ ꓡꓱ ꓐꓳ_ ꓟ ꓟꓳꓸ ꓖꓶ ꓓꓳ ꓡ_ ꓡꓳ꓿
	ꓒꓳꓹ ꓒꓶꓽ ꓪꓴꓸ ꓓꓵ ꓣꓱ ꓢꓴ ꓠꓬ ꓪꓴ-ꓢ ꓬꓲ ꓙꓵꓽ ꓗ ꓔꓯ ꓡꓶꓸ ꓑ ꓗꓷ ꓠꓹ ꓟ ꓢꓯꓼ ꓕꓵꓼ ꓠꓬꓲ_ ꓡꓳ꓿ ꓫꓵꓽ ꓠꓬꓲ ꓕꓲ ꓠꓬꓲ ꓬꓲꓸ ꓛꓲ ꓬꓲ ꓪꓴꓸ ꓕꓲꓽ ꓠꓬꓲ ꓔꓯ ꓠꓽ ꓠꓹ ꓟ ꓐꓱ ꓶ꓾ ꓙꓵꓽ ꓗ ꓡꓲ ꓙꓰꓽ ꓕꓲ ꓙꓰꓽ ꓔꓯ ꓡꓶꓸ ꓑꓺ ꓗꓷ_ ꓡꓳ꓿ ꓟꓸ ꓟꓲ ꓗꓪ ꓬꓲ ꓠꓬ “ꓝꓲ_ ꓐꓰ ꓙꓵꓽ ꓗ ꓔꓯ ꓡꓶꓸ_ ꓐꓰ ꓓꓵꓽ ꓙ_ ꓥꓳ꓾” ꓐꓰ꓾ ꓔꓱꓹ ꓔꓱꓹ_ ꓡꓰꓽ ꓐꓯ ꓔ_ ꓡꓳ꓿ ꓙꓵꓽ ꓗ ꓡꓲ ꓙꓰꓽ ꓕꓲ ꓙꓰꓽ ꓔꓯ ꓡꓶꓸ ꓑ ꓗꓷ ꓢꓲ ꓟꓷ ꓠꓷ ꓝ ꓘꓶ ꓔꓯ ꓐꓲꓺ ꓡꓰ ꓝꓲ_ ꓡꓳ꓿ ꓒꓳꓹ ꓒꓶꓽ ꓓꓽ ꓟ ꓬꓲ ꓚꓲ ꓛꓬ ꓠꓬ ꓪꓴ-ꓢ ꓕꓯ ꓢꓲ ꓪꓽ ꓠꓬꓲ_ ꓡꓳ꓾ ꓐꓰ꓾ ꓐꓯ ꓔꓬ ꓟ ꓥꓳ꓿
	ꓚꓰꓼ ꓟꓬꓱꓽ ꓔꓯ ꓖꓴꓺ ꓟꓳꓸ ꓖꓶ ꓔꓬ ꓟ ꓙꓵꓽ ꓗ ꓡꓲ ꓙꓰꓽ ꓕꓲ ꓙꓰꓽ ꓔꓯ ꓒꓵꓽ ꓛꓳ ꓢꓲ꓾ ꓪꓴ-ꓢ ꓔꓯ ꓪꓴ ꓓꓵ ꓕꓱꓼ ꓢꓴ ꓠꓬ꓾ ꓠꓱꓸ ꓐꓯ ꓢꓴ ꓕꓯ ꓢꓲ ꓟꓬꓱꓺ ꓓꓳꓽ ꓟꓶ_ ꓥꓳ꓿ ꓚꓰꓼ ꓟꓬꓱꓽ ꓔꓯ ꓚꓲꓸ ꓟꓶ ꓓꓴ ꓙꓵꓽ ꓗꓺ ꓔꓯ ꓟꓽ ꓛꓳ ꓢꓴ ꓠꓬ꓾ ꓓꓴꓽ ꓪꓴ ꓔꓯ ꓪꓴ ꓓꓵ ꓕꓱꓼ ꓢꓴ ꓥ ꓟ ꓔꓲꓺ ꓢꓲꓽ ꓡꓰ_ ꓥꓳ꓿ ꓒꓳꓹ ꓒꓶ ꓡꓰ ꓫꓵꓽ ꓠꓬꓲ ꓟ ꓬꓲꓸ ꓪꓴꓸ ꓕꓲ ꓠꓬꓲ ꓠꓬ “ꓢꓲꓺ ꓒ ꓦꓬ ꓠꓬꓲ” ꓥ ꓡꓳ꓾ ꓐꓰ ꓐꓯ ꓔꓬ ꓥ_ ꓟꓲ꓾ ꓢꓲ ꓫꓬ ꓕꓳ ꓶ ꓗꓪ ꓠꓽ꓾ ꓫꓵꓽ ꓠꓬꓲ ꓕꓲ ꓠꓬꓲ ꓟ_ ꓡꓰꓽ “ꓢꓲꓺ ꓒ ꓦꓬ ꓠꓬꓲ” (ꓥ ꓠꓬ ꓪꓴ-ꓢ ꓦꓬ ꓠꓬꓲ) ꓥ ꓡꓳ꓾ ꓐꓰ꓾ ꓐꓳ ꓔ_ ꓡꓳ꓿ “ꓡ ꓞꓳ ꓮ ꓐꓲ ꓠꓽ ꓠꓽ ꓦꓬ ꓠꓬꓲ ꓢꓲꓺ ꓒ_ ꓟꓲ ꓥ ꓡꓳ꓾” ꓐꓰ꓾ ꓙꓲ-ꓢꓴ ꓡꓰ ꓐꓯ_ ꓡꓳ꓿ ꓘꓳ 2ꓽ28꓿ (ꓢ 58ꓽ13ꓼ ꓟ 5ꓽ17-19 ꓔꓯ ꓥ_ ꓟꓲ ꓡꓳꓸ ꓠꓬꓲ) ꓠꓽ ꓦꓬ ꓠꓬꓲ ꓔꓯ ꓠꓬ ꓙꓲ-ꓢꓴ ꓡꓰ ꓡꓶꓸ ꓑꓺ ꓗꓷꓳ꓾ ꓐꓰ꓾ ꓟꓽ ꓠꓽ ꓐꓯ ꓔꓬ ꓥ_ ꓟꓲ꓾ ꓐꓯ ꓘꓶ ꓕꓱ ꓟ ꓔꓯ ꓢꓲ ꓫꓬ ꓕꓳ ꓶ ꓗꓪ ꓔꓳꓹ ꓙ ꓓꓴ ꓟꓽ ꓙꓳ꓿

ꓘꓶ ꓫꓵ ꓫꓵꓼ ꓗꓪ ꓔꓳꓹ ꓙ ꓓꓴ ꓟꓽ ꓙꓳ

	ꓫꓵꓽ ꓠꓬꓲ ꓟ ꓬꓲ ꓪꓴꓸ ꓕꓲ ꓠꓬꓲ ꓠꓬ ꓠꓽ ꓦꓬ ꓠꓬꓲ ꓥ ꓟ ꓙ ꓖꓴ_ ꓐꓰ꓾ ꓬꓲ ꓪꓴꓸ ꓕꓲ ꓠꓬꓲ ꓔꓯ ꓫꓺ ꓒꓵꓽ ꓠꓹ ꓟ ꓗꓺ ꓫꓵꓺ ꓔꓯ ꓘꓶ ꓫꓵꓽ ꓫꓵꓼ ꓗꓪ ꓔꓳꓹ ꓙ ꓔ ꓟ ꓟꓽ ꓙꓳ꓾ ꓐꓰ꓾ ꓑ-ꓣꓳ-ꓔꓰ-ꓢꓶ-ꓔꓯ ꓐꓴ ꓘꓳ ꓣꓴ ꓔ_ ꓡꓳ꓿
	ꓙꓲ-ꓢꓴ ꓫꓵꓻ ꓙ_ ꓟ ꓦꓬ ꓠꓬꓲ ꓗꓪ ꓛꓲ ꓦꓬ ꓠꓬꓲ ꓡꓶꓸ ꓑ ꓗꓷ_ ꓟ ꓟꓽ ꓙꓳ ꓟ_ ꓐꓰ꓾ ꓫꓵꓽ ꓠꓬꓲ ꓕꓲ ꓠꓬꓲ ꓔꓲꓸ ꓫꓵꓺ ꓬꓲ ꓪꓴꓸ ꓕꓲ ꓠꓬꓲ ꓗꓪ ꓠꓽ ꓠꓹ ꓟ꓾ ꓝꓲ ꓓꓴ ꓐꓴ ꓡꓰ ꓗꓺ ꓫꓵꓺ ꓔꓶꓺ ꓔ ꓬꓰ ꓟ ꓟꓽ ꓥ꓾ ꓐꓯ_ ꓟ ꓔꓯ ꓚꓺ ꓟꓲ ꓕꓳ ꓶ ꓗꓪ ꓐꓰ ꓢꓷ ꓡꓰ ꓓ_ ꓡꓳ꓿
	ꓠꓽ ꓦꓬ ꓠꓬꓲ (SABBATH) ꓔꓯ ꓡꓶꓸ ꓑ ꓗꓷ ꓢꓴ ꓠꓬ ꓣꓳ-ꓟ ꓘꓴ ꓜꓲ ꓞꓳ ꓥ ꓡꓳ꓾ ꓐꓰ꓾ ꓬꓲ ꓪ ꓚꓲ ꓛꓬ ꓡꓰ ꓐꓯ_ ꓡꓳ꓿ ꓬꓲ ꓪ ꓡꓰ ꓡꓶꓸ ꓑ ꓗꓷ ꓟ ꓠꓽ ꓦꓬ ꓠꓬꓲ ꓔꓯ ꓛꓳ ꓢꓴ ꓑ-ꓣꓳ-ꓔꓰ-ꓢꓶꓽ-ꓔꓯ ꓐꓴ ꓔꓯ ꓠꓬ꓾ ꓬꓲ ꓪ ꓠꓯꓸ ꓘꓪ ꓗꓪ ꓓꓵꓽ ꓡ ꓢꓴ ꓚꓬꓹ ꓟ ꓙ ꓖꓴ ꓔꓯ꓾ ꓕꓱ ꓡꓱ ꓐꓳ ꓔ_ ꓡꓳ꓿ “ꓙꓵꓽ ꓗ ꓡꓵꓺ ꓦꓬ ꓠꓬꓲ ꓗꓪ ꓠꓽ ꓛꓳꓼ ꓠꓬꓲ (ꓫꓵꓽ ꓠꓬꓲ ꓕꓲ ꓠꓬꓲ) ꓠꓬ ꓢꓲ ꓫꓬ_ ꓟ ꓦꓬ ꓠꓬꓲ ꓥ ꓡꓳ꓿ ꓖꓳ ꓡꓱ ꓥ_ ꓟꓲ ꓙꓲ-ꓢꓴ ꓡꓰ ꓔꓶꓺ ꓔꓲ ꓬꓰ ꓟ꓾ ꓢꓲ-ꓫꓬ-ꓟ-ꓦ ꓡꓰ ꓙ ꓖꓴ ꓧꓳꓽ ꓔꓬ ꓟ ꓘꓴ ꓜꓲ ꓞꓳ ꓕꓱ ꓕꓲ ꓟ ꓡꓰ꓾ ꓫꓵꓽ ꓠꓬꓲ ꓕꓲ ꓠꓬꓲ ꓔꓲꓸ ꓫꓵ ꓬꓲꓸ ꓪꓴꓸ ꓕꓲ ꓠꓬꓲ ꓔꓯ ꓠꓽ ꓦꓬ ꓠꓬꓲ ꓚꓬꓹ ꓢꓲ ꓗꓺ ꓫꓵꓺ ꓔꓶꓺ ꓗꓷ ꓟ ꓥ ꓡꓳ꓿ ꓖꓳ ꓡꓱ ꓠꓬꓲ ꓠꓬꓲꓸ ꓠꓬꓲ ꓣꓳ ꓡꓰ ꓬꓲꓸ ꓪꓴꓸ ꓕꓲ ꓠꓬꓲ ꓠꓬ “ꓪꓴ-ꓢ ꓦꓬ ꓠꓬꓲ” (ꓢꓲꓺ ꓒ ꓦꓬ ꓠꓬꓲ) ꓐꓯ_ ꓟ ꓬꓲꓸ ꓟ ꓟꓲꓽ ꓙꓳ_ ꓡꓳ꓾” ꓐꓰ꓾ (CATHOLIC CATECHISM OF CHRISTIAN RELIGION) ꓐꓯ ꓔ_ ꓡꓳ꓿
	ꓑ-ꓣꓳ-ꓔꓰ-ꓢꓶꓽ-ꓔꓯ ꓐꓴ ꓡꓰ ꓘꓳ ꓣꓴ ꓔ ꓟ ꓢꓲꓺ ꓒ ꓦꓬ ꓠꓬꓲ ꓔꓯ ꓠꓬ꓾ ꓖꓳ ꓕꓲꓽ ꓠꓬꓲ ꓗꓪ ꓑꓮꓲ ꓬꓰ ꓙꓵꓽ ꓪ ꓖꓶ ꓠꓹ ꓟ ꓐꓱ ꓶ_ ꓐꓰ꓾ ꓖꓳ ꓕꓲ ꓠꓬꓲ ꓔꓯ ꓟꓽ ꓠꓽ ꓢꓴ ꓔꓯ ꓛꓬꓻ ꓖꓴ ꓓꓰꓺ ꓠꓹ ꓟ ꓐꓱ ꓶ ꓢꓲꓺ ꓚꓰꓸ ꓗꓷ ꓟ ꓥ ꓡꓳ꓾ ꓐꓰ꓾ ꓣꓳ-ꓟ ꓘꓴ ꓜꓲ ꓞꓳ ꓡꓰ ꓐꓯ_ ꓡꓳ꓿ 
	ꓓꓴꓽ ꓪꓴ ꓬꓲ ꓔꓳꓹ ꓠꓷꓼ ꓓꓴ ꓥ ꓟ ꓣꓳ-ꓟ ꓘꓴ ꓜꓲ ꓞꓳ ꓬꓲ ꓙꓵꓽ ꓪ ꓬꓲ ꓢꓷ ꓡꓰ ꓓꓴ ꓠꓬ ꓮꓸ ꓫꓵꓽ ꓥ ꓡ?
	ꓣꓳ-ꓟ ꓠꓬ ꓬꓲ ꓙꓵꓽ ꓪ ꓔꓯ ꓠꓲꓹ ꓞ ꓐꓯ ꓑꓶꓺ ꓗꓷ_ ꓡꓳ꓿ ꓑ-ꓣꓳ-ꓔꓰ-ꓢꓶꓽ-ꓔꓯ_ ꓐꓰ ꓟꓲ ꓠꓯ ꓞꓳ ꓤ ꓐꓴ ꓠꓬ ꓫꓵꓽ ꓠꓬꓲ ꓕꓲ ꓠꓬꓲ ꓔꓯ ꓡꓳꓺ ꓩꓴ ꓗꓷ ꓢꓲ꓾ ꓬꓲꓸ ꓪꓴꓸ ꓕꓲ ꓠꓬꓲ ꓔꓯ ꓠꓽ ꓦꓬ ꓠꓬꓲ ꓚꓬꓹ ꓗꓷ ꓕꓯ꓾ ꓬꓲ ꓪ ꓠꓬ ꓣꓳ-ꓟ ꓘꓴ ꓜꓲ ꓞꓳ ꓙꓵꓻ ꓚꓱꓹ ꓔꓯ ꓓꓽ ꓔꓳꓹ ꓗꓷ ꓟ ꓥ ꓡꓳ꓿ ꓕꓱ ꓡꓱ ꓬꓰ_ ꓟ ꓠꓬ ꓑ-ꓣꓳ-ꓔꓰ-ꓢꓶ-ꓔꓯ ꓐꓰ ꓣꓳ-ꓟ ꓘꓴ ꓜꓲ ꓞꓳ ꓠꓬꓲꓽ ꓗꓴꓸ ꓚꓸꓼ ꓗꓪ ꓟ ꓗꓷꓹ ꓦꓰꓽ ꓓꓴ ꓔꓯ ꓒꓬꓹ ꓩꓴ ꓗꓷ_ ꓟ ꓥ ꓡꓳ꓿ ꓑ-ꓣꓳ-ꓔꓰ-ꓢꓶꓽ-ꓔꓯ ꓐꓴ ꓠꓬ “ꓢꓲ ꓫꓬ ꓕꓳ ꓶ ꓔꓯ_ ꓡꓰꓽ ꓟꓽ ꓥ ꓠꓬ꓾ ꓠꓱꓸ ꓐꓯ ꓔꓯ ꓙꓵꓻ ꓟꓽ ꓓ꓾” ꓐꓯ_ ꓟ ꓬꓲ ꓪ ꓘꓳ ꓣꓴ ꓚꓱꓹ ꓔꓯ ꓡꓳꓺ ꓩꓴ ꓗꓷꓳ꓿ ꓬꓲꓸ ꓪꓴꓸ ꓕꓲ ꓠꓬꓲ ꓔꓯ ꓢꓲꓺ ꓒ ꓦꓬ ꓠꓬꓲ ꓔꓶꓺ ꓕꓶꓻ ꓡꓰ_ ꓟ_ ꓐꓰ ꓕꓲ ꓡꓰ꓾ ꓑ-ꓣꓳ-ꓔꓰ-ꓢꓶꓽ-ꓔꓯ ꓐꓴ ꓮ ꓙꓵꓽ ꓠꓬ ꓣꓳ-ꓟ ꓒꓯꓼ ꓠꓯꓸ ꓘꓪ ꓗꓪ ꓓꓵꓽ ꓙꓰ_ ꓡꓳ꓿
	“ꓑ-ꓣꓳ-ꓔꓰ-ꓢꓶꓽ-ꓔꓯ ꓐꓴ ꓠꓬ ꓢꓲꓺ ꓒ ꓦꓬ ꓠꓬꓲ ꓔꓯ ꓫꓺ ꓒꓵꓽ ꓢꓲ ꓣꓳ-ꓟ ꓘꓴ ꓜꓲ ꓞꓳ ꓔꓯ ꓒꓵꓽ ꓗꓺ ꓬꓰ ꓔꓬ_ ꓡꓳ꓾” ꓐꓰ꓾ ꓣꓳ-ꓟ ꓘꓴ ꓜꓲ ꓞꓳ ꓢꓲꓺ ꓤ ꓐꓴ ꓡꓰ ꓐꓯ_ ꓡꓳ꓿
	ꓗꓴꓷꓼ ꓙꓵꓽ ꓪ ꓔꓯ ꓣꓱꓽ ꓢꓲ ꓦ ꓡꓱ ꓚꓱꓹ ꓟꓬꓱꓽ ꓕꓲꓽ ꓫꓵꓽ ꓔꓯ ꓟꓽ ꓓ ꓟꓽ ꓞ ꓬꓰ ꓝꓲ_ ꓟ ꓠꓬ꓾ ꓓꓴꓽ ꓪꓴ ꓐꓱ ꓶ ꓔꓳꓹ ꓠꓷꓼ ꓓꓴ ꓫꓬꓹ ꓖꓶ ꓔꓬ_ ꓟ ꓥ ꓡꓳ꓿ ꓟꓷ-ꓗꓴꓷꓼ ꓗꓪ ꓥ_ ꓟꓲ꓾ ꓢꓲꓺ ꓒ ꓦꓬ ꓠꓬꓲ ꓔꓯ ꓫꓺ ꓒꓵꓽ ꓠꓹ ꓟ ꓟꓽ ꓓ ꓟꓽ ꓞ ꓕꓵꓼ ꓪ ꓖꓶ ꓔꓬ ꓟ ꓠꓽ꓾ ꓓꓴꓽ ꓪꓴ_ ꓐꓰ ꓬꓲ ꓐꓬꓱꓽ ꓔꓯ ꓪꓴ ꓓꓵ ꓕꓱꓼ ꓝꓲ ꓠꓹ ꓟ ꓢꓯꓼ ꓖꓶ ꓔꓬ ꓟ ꓥ ꓡꓳ꓿
	ꓗꓳꓸ ꓗꓷ ꓟ ꓦꓬ ꓠꓬꓲ ꓗꓪ ꓙꓲ-ꓢꓴ ꓢꓲꓺ ꓤ ꓐꓴ ꓠꓬ꓾ ꓢꓲꓺ ꓒ ꓦꓬ ꓠꓬꓲ ꓔꓯ ꓢꓲ ꓫꓬ ꓕꓳ ꓶ ꓗꓪ ꓟ ꓠꓽ ꓦꓬ ꓠꓬꓲ ꓚꓬꓹ ꓢꓲ ꓒꓵꓽ ꓗꓳꓸ ꓡ_ ꓡꓳ꓿ ꓠꓬꓲ ꓠꓬꓲ ꓟ ꓘꓴ ꓜꓲ ꓞꓳ ꓗꓪ ꓥ_ ꓟꓲ ꓢꓲꓺ ꓒ ꓦꓬ ꓠꓬꓲ ꓠꓬ ꓪꓴ-ꓢ ꓡꓰ ꓢꓲꓺ ꓚꓰꓸ ꓔ ꓟ ꓠꓽ ꓦꓬ ꓠꓬꓲ ꓥ ꓡꓳ꓾ ꓐꓰ꓾ ꓘꓳ ꓣꓴ ꓢꓲ ꓫꓺ ꓒꓵꓽ ꓔꓬ ꓟ ꓔꓱꓹ ꓚꓵꓺ_ ꓟ ꓙꓲ-ꓢꓴ ꓢꓲꓺ ꓤ ꓙꓳ_ ꓡꓳ꓿ ꓖꓳ ꓡꓱ ꓥ_ ꓟꓲ ꓗꓺ ꓫꓵꓺ ꓔꓶꓺ ꓢꓲ ꓢꓲꓺ ꓒ ꓦꓬ ꓠꓬꓲ ꓔꓯ ꓫꓺ ꓒꓵꓽ ꓝꓲ ꓔꓬ ꓟ ꓝꓲ ꓗꓪ꓾ ꓠꓽ ꓦꓬ ꓠꓬꓲ ꓚꓵꓺ_ ꓐꓰ ꓗꓪ' ꓫꓵꓽ_ ꓟ ꓠꓬꓲ ꓟꓳ ꓓꓴ ꓣꓳꓺ ꓖꓶ ꓡ_ ꓕꓯ꓾ ꓣꓳ-ꓟ ꓟꓸ ꓘꓶꓽ ꓔꓯ ꓒꓵꓽ ꓛꓳ ꓢꓲ꓾ ꓪꓴ-ꓢ ꓬꓲ ꓙꓵꓽ ꓗ ꓔꓯ ꓛꓬꓻ ꓗꓷ ꓢꓴ ꓠꓬ꓾ ꓪꓴ-ꓢ ꓔꓯ ꓢꓶꓸ ꓟꓽ ꓞꓲ꓾ ꓒꓳꓹ ꓒꓶꓽ ꓔꓯ ꓛꓵꓽ ꓔꓴ ꓔꓬ ꓢꓴ ꓥ ꓡꓳ꓿ ꓬꓲ ꓪ ꓠꓬ ꓓꓴꓽ ꓪꓴ_ ꓐꓰ ꓬꓲ ꓐꓬꓱꓽ ꓔꓯ ꓪꓴ ꓓꓵ ꓕꓱꓼ ꓔꓬ ꓢꓴ ꓥ ꓡꓳ꓿ ꓕꓱ ꓡꓱ ꓬꓰ ꓢꓲ ꓞꓳ ꓤ ꓐꓴ ꓠꓬ ꓣꓳ-ꓟ ꓔꓯ ꓠꓷꓼ ꓡꓰ_ ꓟ ꓬꓲ ꓢꓷꓸ ꓡꓰ ꓓꓴ ꓥ ꓟ ꓓꓴꓽ ꓪꓴ ꓬꓲ ꓔꓳꓹ ꓠꓷꓼ ꓓꓴ ꓔꓯ ꓘꓳ ꓣꓴ ꓗꓷ_ ꓡꓳ꓿ ꓬꓲꓸ_ ꓡꓰꓽ ꓠꓽ ꓦꓬ ꓠꓬꓲ ꓗꓺ ꓫꓵꓺ ꓔꓯ ꓐꓯ ꓑꓶꓺ ꓗꓷ ꓢꓲ꓾ ꓞꓳ ꓤ ꓗꓺ ꓫꓵ_ ꓐꓰ ꓪꓴ-ꓢ ꓗꓺ ꓫꓵꓺ ꓠꓬꓲꓽ ꓗꓴꓸ ꓚꓸꓼ ꓗꓪ ꓢꓲꓺ ꓣꓴ ꓠ ꓗ_ ꓟ ꓝꓲꓸ ꓟꓽ ꓛꓲ ꓡ ꓕ ꓑꓳ ꓠꓬ꓾ ꓔꓳꓹ ꓠꓷꓼ ꓓꓴ ꓟꓽ ꓘꓳ ꓣꓴ ꓟꓶ ꓢꓰꓽ꓿ ꓕꓵꓼ ꓪ ꓐꓯ ꓑꓶꓺ ꓗꓷ ꓗ ꓠꓯ꓾ ꓪꓴ-ꓢ ꓬꓲ ꓙꓵꓽ ꓗꓪ ꓔꓯ ꓛꓬꓻ ꓗꓷ ꓢꓴ ꓠꓬ꓾ ꓓꓴꓽ ꓪꓴꓻ ꓬꓲ ꓔꓳꓹ ꓠꓷꓼ ꓓꓴ ꓔꓯ ꓘꓳ ꓣꓴ ꓟꓶ_ ꓥꓳ꓿

ꓟꓴ ꓗꓪ ꓝꓲ ꓓꓴ ꓢ ꓣꓳ ꓕꓲ ꓣꓳ ꓡꓰ ꓬꓲꓼ ꓠꓬꓲꓸ ꓖꓶ_ ꓟ

	ꓫꓵꓻ ꓠ ꓗ_ ꓟ ꓞꓳ ꓤ ꓫꓵꓽ ꓔꓯ ꓬꓲꓼ ꓠꓬꓲꓸ ꓖꓶ_ ꓟ ꓐꓯ ꓘꓶ ꓗꓳ ꓡꓳ ꓗꓪ꓾ ꓮꓸ ꓓꓲꓽ ꓙꓳꓺ ꓓꓴ ꓙꓳ_ ꓟ ꓡꓳꓹ ꓬꓰ_ ꓟ ꓬꓲꓼ ꓠꓬꓲꓸ ꓖꓶ ꓘꓶꓽ ꓔꓯ꓾ ꓟꓴ ꓗꓪ ꓝꓲ ꓓꓴ ꓢ ꓣꓳ ꓕꓲ ꓣꓳ ꓡꓰ ꓚꓺ ꓖꓶ_ ꓟ ꓓꓳꓽ ꓗꓪ ꓡꓳꓸ ꓟꓳ_ ꓡꓳ꓿ ꓮ ꓫꓵ ꓑꓶ ꓓꓴ ꓝꓴꓲ ꓐꓯ ꓞꓷꓹ ꓪ_ ꓟ_ ꓐꓰ ꓐꓯ ꓟꓴ ꓗꓪ ꓐꓰ ꓮ ꓡꓲ ꓐꓰ ꓡꓲꓹ ꓙꓰ ꓪ ꓓ_ ꓟ ꓔꓯ ꓞꓳ ꓤ ꓐꓴ ꓢꓷ ꓡꓰ ꓠꓹ ꓟ ꓐꓱ ꓶ꓾ ꓪꓴ-ꓢ ꓡꓰ ꓝꓴꓲ ꓔꓯ ꓐꓯ ꓟꓴ ꓘꓶꓽ_ ꓟ ꓓꓳꓽ ꓔꓯ ꓠꓬ꓾ ꓟꓲ ꓠꓯ ꓞꓳ ꓤ ꓐꓴ ꓔꓯ ꓢꓷ ꓡꓰ ꓝꓲ ꓠ ꓗ_ ꓥꓳ꓿ ꓕꓱ ꓘꓶ ꓛꓲ ꓬꓳꓹ ꓚꓲꓽ_ ꓟ ꓓꓳꓽ ꓔꓯ ꓞꓳ ꓤ ꓐꓴ ꓔꓯ_ ꓐꓰ ꓮ ꓡꓲ ꓚꓵꓺ ꓔ ꓐ ꓡ ꓢꓰꓽ꓿ ꓟꓴ ꓗꓪ ꓝꓲ ꓓꓴ ꓬꓲ ꓪꓴꓸ ꓕꓲ ꓣꓳ ꓡꓰ ꓟꓲ ꓠꓯ ꓗꓪ ꓟ ꓞꓳ ꓫꓵꓽ ꓞꓳ ꓙꓰꓽ ꓔꓯ ꓓꓳꓽ ꓚꓺ ꓖꓶ ꓗꓷ ꓟ_ ꓡꓰ ꓐꓰ꓾ ꓟꓴ ꓗꓪ ꓝꓲ ꓓꓴ ꓢ ꓣꓳ ꓕꓲ ꓣꓳ ꓥ_ ꓟꓲ ꓢꓯꓼ ꓓꓽ ꓟ ꓡꓰ ꓘꓴ ꓢꓲ ꓕꓲ ꓟꓲ ꓠꓯ ꓡꓱꓸꓼ ꓔꓯ ꓙꓳꓺ ꓗꓽ ꓖꓶ ꓔꓬ_ ꓡꓳ꓿
	ꓞꓳ ꓤ ꓮ ꓙꓵꓽ ꓔꓯ ꓠꓬ ꓠꓬꓲꓽ ꓜꓴꓻ ꓤꓽ_ ꓡꓰꓽ ꓐꓱ ꓓꓴ ꓙꓳ_ ꓡꓳ꓿ ꓕꓲꓽ ꓜꓴꓻ ꓠꓬ ꓪꓴ-ꓢ ꓬꓲ ꓙꓵꓽ ꓗ ꓔꓯ ꓛꓳꓻ ꓢꓲ ꓬꓰ-ꓢꓴ ꓔꓯ ꓦ ꓡꓱ ꓢꓴ ꓥ ꓡꓳ꓿ ꓝꓮꓲ ꓕꓲꓽ ꓜꓴꓻ ꓠꓬ ꓓꓴꓽ ꓪꓴ ꓬꓲ ꓐꓬꓱꓽ ꓔꓯ ꓪꓴ ꓓꓵ ꓕꓱꓼ ꓢꓲ ꓬꓲ ꓔꓳꓹ ꓠꓷꓼ ꓓꓴ ꓔꓯ ꓘꓳ ꓣꓴ ꓢꓴ ꓥ ꓡꓳ꓿ ꓘꓴ ꓜꓲ ꓞꓳ ꓠꓬ ꓗꓴꓷꓼ ꓙꓵꓽ ꓢꓴ_ ꓐꓰ ꓔꓺ ꓡꓯ ꓘꓳ ꓢꓲ꓾ ꓓꓴꓽ ꓪꓴ ꓬꓲ ꓔꓳꓹ ꓠꓷꓼ ꓓꓴ ꓔꓯ ꓟꓽ ꓓ ꓟꓽ ꓞ ꓘꓳ ꓣꓴ ꓝꓲ_ ꓥꓳ꓿ ꓖꓳ ꓡꓱ ꓥ_ ꓟꓲ ꓪꓴ-ꓢ ꓤ ꓠꓱ ꓐꓴ ꓠꓬ ꓔꓳꓹ ꓠꓷꓼ ꓓꓴ ꓖꓳ ꓟ ꓔꓯ ꓟꓽ ꓘꓳ ꓣꓴ꓿ “ꓝꓮꓲ ꓠꓬ ꓮꓸ ꓔꓳꓸ ꓦꓱꓹ ꓞꓹ_ ꓟ ꓠꓬꓺ ꓐꓺ ꓬꓲꓻ ꓡꓴꓽ ꓐꓱ_ ꓡꓰ ꓐꓰ ꓗ_ ꓟ ꓕꓲ ꓟ_ ꓐꓰ꓾ ꓓꓴꓽ ꓪꓴꓻ_ ꓐꓰ ꓬꓲ ꓐꓬꓱꓽ_ ꓐꓰ꓾ ꓬꓲ ꓟꓬꓱꓺ ꓵꓺ ꓟꓬꓱꓺ ꓔꓯ ꓧꓪꓸ ꓡꓰ ꓢꓴ ꓠꓬ꓾ ꓪꓴ-ꓢ ꓖꓶ ꓡ_  ꓛꓲ ꓐꓶꓺ ꓔꓯꓹ ꓔ ꓢꓲ꓾ ꓠꓬꓺ ꓐꓺ ꓬꓲꓻ ꓡꓴꓽ ꓐꓱ ꓗꓶꓽ ꓗꓪ ꓦꓰꓼ ꓞꓹ ꓔꓬ ꓟ ꓥꓪ ꓟꓳ_ ꓡꓳ꓾” ꓐꓰ꓾ ꓟꓷ ꓠꓷ ꓝ ꓒ ꓡꓰ ꓐꓯ_ ꓡꓳ꓿ ꓟꓳ 13ꓽ16ꓼ 15ꓽ2-3꓿










26 ꓕꓱꓺ

ꓫꓬꓹ ꓔꓱꓹ ꓠ ꓟ ꓟꓬꓱꓽ 

	ꓡꓳꓹ ꓬꓰ_ ꓟ ꓦꓬ ꓠꓬꓲ ꓗꓪ ꓠꓽ ꓦꓬ ꓠꓬꓲ_ ꓐꓰ ꓗꓴꓸ ꓙꓲ ꓙꓳ ꓢꓲ ꓫꓬꓹ ꓔꓱꓹ_ ꓟ ꓟꓬꓱꓽ ꓔꓯ꓾ ꓬꓲ-ꓢ-ꓬ ꓕꓳ ꓶ ꓗꓪ ꓟꓷ ꓠꓷ ꓝ ꓔ_ ꓡꓳ꓿ “ꓬꓰ-ꓧꓳ-ꓧꓪ ꓡꓰ ꓕꓱ ꓡꓱ ꓐꓯ_ ꓡꓳ꓾ ꓠꓴ ꓪ ꓠꓬ ꓔꓱꓹ ꓜꓳꓽ_ ꓟ ꓙꓵꓻ ꓚꓱꓹ ꓔꓯ ꓒꓵꓽ ꓛꓳ ꓢꓲ꓾ ꓙꓲ ꓫꓬ_ ꓟ ꓬꓰ꓿ ꓮ ꓡꓲꓳ ꓐꓯ ꓠꓬ ꓥꓪ ꓢꓯꓼ ꓟꓬ ꓝ_ ꓟ ꓣꓱꓽ ꓛꓰ ꓠꓶꓽ ꓡꓻꓳ꓿ ꓥꓪ ꓙꓲꓻ ꓫꓬ_ ꓟ_ ꓟꓲ ꓟꓳꓸ ꓖꓶ ꓓꓳ ꓡ_ ꓐꓰ ꓬꓰ_ ꓥꓳ꓿ ꓕꓱ ꓡꓱ ꓬꓰ_ ꓟ ꓡ ꓞꓳ_ ꓐꓰ ꓕꓱ ꓟ ꓔꓯ ꓣꓴꓻ ꓕꓶꓻ ꓔ_ ꓟ ꓞꓳ ꓤ ꓠꓬ ꓶꓼ ꓙꓳ ꓫꓱꓹ ꓙꓳ_ ꓡꓳ꓿ ꓠꓽ ꓦꓬ ꓠꓬꓲ ꓔꓯ ꓟꓽ ꓛꓬꓻ ꓡꓰ ꓠꓹ ꓟ ꓒꓵꓽ ꓛꓳ ꓢꓴ꓾ ꓥꓶꓺ_ ꓟ ꓟꓽ ꓬꓰ ꓠꓹ ꓟ ꓚꓲ ꓛꓬ ꓡꓯ ꓒꓯꓹ ꓔꓯ ꓗꓽ ꓔ ꓢꓴ ꓠꓬ ꓶꓼ ꓙꓳ ꓫꓱꓹ ꓙꓳ_ ꓡꓳ꓿ ꓸꓸꓸ ꓬꓰ-ꓧꓳ-ꓧꓪ ꓔꓯ ꓣꓱꓽ ꓙ ꓢꓲ꓾ ꓬꓰ-ꓧꓳ-ꓧꓪ ꓬꓲ ꓟꓬꓱꓺ ꓔꓯ ꓠꓲꓹ ꓠꓵ ꓢꓲ ꓠꓬꓲ꓾ ꓬꓲ ꓚꓳ ꓑ ꓬꓰ ꓠꓹ ꓟ ꓬꓰ-ꓧꓳ-ꓧꓪ ꓔꓯ ꓠꓷꓼ ꓡꓰ_ ꓟ ꓐꓶꓽ ꓒ ꓐꓴ_ ꓐꓰ ꓠꓽ ꓦꓬ ꓠꓬꓲ ꓔꓯ ꓟꓽ ꓛꓬ ꓠꓹ ꓟ ꓒꓵꓽ ꓛꓳ ꓢꓴ_ ꓐꓰ꓾ ꓥꓪ ꓘꓶ ꓫꓵꓽ ꓔꓯ ꓕꓶꓻ ꓕꓶꓻ_ ꓐꓰ ꓣꓴ ꓔ ꓢꓴ ꓥ ꓕ ꓑꓳ ꓔꓯ꓾ ꓥꓪ ꓡꓰ ꓢꓲ ꓫꓬ_ ꓟ ꓪ ꓚꓲ ꓗꓪ ꓧꓳꓽ ꓛꓲ ꓬꓰ ꓢꓲ꓾ ꓥꓪ ꓪ ꓘꓴ ꓦꓲ ꓗꓪ ꓬꓲ ꓪ ꓔꓯ ꓗꓹ ꓛꓲ ꓡꓰ ꓝꓲ_ ꓥꓳ꓿” ꓢ 56ꓽ1-2ꓼ 6-7꓿
	ꓬꓲ-ꓢ-ꓬ 56ꓽ8 ꓗꓪ ꓡꓳꓸ ꓠꓬꓲ_ ꓕꓯ꓾ ꓐꓯ ꓘꓶ ꓕꓱ ꓟ ꓠꓬ ꓙꓲ-ꓢꓴ ꓢꓲꓺ ꓤ ꓐꓴ ꓦꓬ ꓠꓬꓲ_ ꓐꓰ ꓗꓪ' ꓫꓵꓽ_  ꓟ ꓥ ꓡꓳ꓿ ꓢꓲꓺ ꓒ ꓬꓲ ꓚꓳꓺ ꓑ ꓐꓴ ꓡꓰ ꓚꓺ ꓟꓸ ꓖꓶ_ ꓟ ꓶꓼ ꓓꓳꓽ ꓫꓱꓹ ꓓꓳꓽ ꓑꓶ ꓓꓴ ꓐꓶꓽ ꓛꓳ ꓗꓳ ꓡꓳ ꓗꓪ ꓐꓰ ꓙꓲ-ꓢꓴ ꓢꓲꓺ ꓤ ꓮ ꓟꓬꓹ ꓓꓳ ꓡ_ ꓥꓳ꓿
	ꓬꓰ-ꓧꓳ-ꓧꓪ ꓡꓰ “ꓙꓵꓽ ꓗ ꓔꓯ ꓔꓳꓹ ꓠꓷꓼ ꓔ꓾” ꓐꓯ_ ꓡꓳ꓿ ꓢ 8ꓽ16꓿ ꓪꓴ-ꓢ ꓙꓵꓽ ꓗ ꓬꓲ ꓔꓳꓹ ꓠꓷꓼ ꓓꓴ ꓔꓯ ꓙꓵꓽ ꓗ ꓡꓲ ꓙꓰꓽ ꓕꓲ ꓙꓰꓽ ꓗꓪ ꓡꓳꓸ ꓟꓳ_ ꓡꓳ꓿ ꓙꓵꓽ ꓗ ꓞꓲꓻ ꓙꓰꓽ ꓗꓳ ꓡꓳ ꓗꓪ ꓙꓵꓽ ꓗ ꓖꓶ ꓢꓴ ꓪꓴ-ꓢ ꓬꓲ ꓟꓬꓱꓺ_ ꓐꓰ ꓬꓲ ꓟꓬꓱꓺ ꓓꓳꓽ ꓔꓯ ꓐꓳ ꓔ_ ꓟ ꓠꓬ꓾ ꓙꓵꓽ ꓗ ꓡꓲ ꓙꓰꓽ ꓕꓲ ꓙꓰꓽ ꓗꓪ_ ꓡꓰꓽ ꓥ ꓡꓳ꓿ ꓒꓳꓹ ꓒꓶꓽ ꓪꓴꓸ ꓓꓴ ꓣꓱꓽ ꓢꓴ ꓡꓰ ꓠꓽ ꓦꓬ  ꓠꓬꓲ ꓔꓯ ꓡꓶꓸ ꓑꓺ ꓗꓷ_ ꓕꓯ꓾ ꓙꓵꓽ ꓗ ꓬꓲ ꓔꓳꓹ ꓠꓷꓼ ꓓꓴ ꓔꓯ ꓥ_ ꓟꓲ ꓣꓴꓻ ꓦ ꓗꓷ_ ꓡꓳ꓿ ꓪꓴ-ꓢ ꓬꓲ ꓚꓰꓼ ꓟꓬꓱꓽ ꓔꓯ ꓚꓲꓸ ꓟꓶ ꓓꓴ_ ꓐꓰ ꓪꓴ-ꓢ ꓬꓲ ꓙꓵꓽ ꓪ ꓬꓲ ꓢꓷ ꓡꓰ ꓓꓴ ꓥ ꓟ꓾ ꓠꓽ ꓦꓬ ꓠꓬꓲ ꓙꓵꓽ ꓗꓺ ꓔꓯ ꓫꓺ ꓒꓵꓽ ꓢꓲ ꓬꓲ ꓪꓴꓸ ꓟ ꓕꓲꓸ ꓗꓪ ꓫꓬꓹ ꓜꓶꓻ ꓖꓶ ꓠꓹ ꓟ꓾ ꓬꓰ-ꓢꓴ ꓬꓲ ꓛꓳ ꓒꓯꓹ ꓐꓴ ꓔꓯ ꓟꓬꓱꓽ ꓡꓯ ꓙꓱ ꓔ_ ꓡꓳ꓿
	“ꓢꓯꓼ ꓓꓽ ꓟ ꓡꓰ ꓘꓴ ꓔꓴ ꓡꓯ꓿ ꓟꓽ ꓪꓳꓹ ꓐꓰ ꓕꓽ ꓔꓬꓹ꓿ ꓐꓵ ꓛꓲ ꓟꓵ_ ꓟ_ ꓡꓰ ꓐꓰ ꓘꓴ ꓓꓳ ꓡ ꓢꓲ꓾ ꓥꓪ ꓑ ꓫꓬ ꓐꓴ ꓔꓯ ꓬꓲ ꓪ ꓛꓬ ꓖꓴ ꓐꓯ ꓟꓳꓸ ꓖꓶ꓿” ꓢ 58ꓽ1꓿ “ꓥꓪ ꓑ ꓫꓬ ꓐꓴ” ꓐꓰ꓾ ꓪꓴ-ꓢ ꓡꓰ ꓚꓬꓹ ꓖꓶ ꓔ_ ꓟ ꓞꓳ ꓤ ꓐꓴ ꓠꓬ꓾ ꓬꓲ ꓪ ꓬꓰ ꓗꓷ ꓟ ꓛꓬ ꓖꓴ ꓥꓳꓽ ꓖꓴ ꓑꓶ ꓓꓴ ꓟꓸ ꓙ_ ꓟ ꓟꓶ_ ꓡꓳ꓿ ꓬꓲ ꓪ ꓚꓲ ꓛꓬ ꓠꓬ ꓪꓴ-ꓢ ꓒꓬꓱꓽ ꓕꓯ ꓗꓪ ꓙꓲ ꓫꓬ ꓢꓴ ꓥ ꓡꓳ꓾ ꓐꓰ꓾ ꓬꓲ ꓪ ꓓꓵꓽ ꓙ_ ꓡꓳ꓿ ꓖꓳ ꓡꓱ ꓥ_ ꓟꓲ ꓬꓲ ꓪ ꓠꓬ ꓙꓵꓽ ꓗ ꓔꓯ ꓟꓽ ꓛꓳ ꓢꓴ ꓥ ꓟ ꓙ ꓖꓴ ꓔꓯ ꓪꓴ-ꓢ ꓬꓲ ꓟꓸ ꓘꓶꓽ ꓡꓰ ꓢꓷ ꓙ ꓟꓳ ꓙ ꓔꓬ_ ꓡꓳ꓿
	“ꓠꓴ ꓡ ꓞꓳ ꓐꓴ ꓠꓬ ꓫꓬꓽ ꓟꓵꓽ ꓡꓵꓺ ꓔꓯ ꓫꓬꓹ ꓜꓶꓻ ꓗꓷ_ ꓥꓳ꓿ ꓠꓴ ꓠꓬ ꓮ ꓟꓬꓹ ꓤꓶꓻ ꓗꓪ ꓟ ꓦꓲꓻ ꓚꓰꓺ ꓔꓯ ꓫꓬꓹ ꓜꓶꓻ ꓔꓴ ꓗꓷ_ ꓥꓳ꓿ ꓠꓴ ꓔꓯ ꓠꓬ꓾ ꓦꓱꓹ ꓡꓰ_ ꓟ ꓔꓯ ꓑꓱꓺ ꓖꓶ ꓒ_ ꓐꓰ꓾ ꓞꓳ ꓤ ꓔꓬ ꓠꓹ ꓟ ꓡꓳ ꓒꓱ ꓙ ꓖꓴ ꓫꓬꓹ ꓖꓶ ꓒ꓾ ꓐꓰ꓾ ꓟꓬꓱꓺ ꓖꓶ_ ꓥꓳ꓿ ꓠꓴ ꓠꓬ ꓥꓪ ꓢꓲ ꓫꓬ ꓟ ꓦꓬ ꓠꓬꓲ꓾ ꓠꓽ ꓦꓬꓼ ꓠꓬꓲ ꓗꓪ ꓠꓴ ꓚꓲ ꓛꓬ ꓟꓬꓱꓽ ꓬꓰ_ ꓟ ꓗꓪ ꓐꓰ ꓠꓴ ꓛꓲ ꓒꓯꓹ ꓔꓯ ꓧꓹ ꓙꓰ ꓝꓲ_ ꓐꓭ ꓠꓬ꓾ ꓠꓽ ꓦꓬ ꓠꓬꓲ ꓔꓯ ꓗꓹ ꓛꓲ ꓓꓴ ꓦꓬ ꓠꓬꓲ_ ꓐꓰ ꓒꓵꓽ ꓠꓯꓹ_ ꓟ_ ꓐꓰ ꓬꓰ-ꓧꓳ-ꓧꓪ ꓬꓲ ꓢꓲ ꓫꓬ_ ꓟ ꓦꓬ ꓠꓬꓲ꓾ ꓐꓰ꓾ ꓟꓬꓱꓺ ꓖꓶ ꓐꓭ ꓠꓬ꓾ ꓦꓬ ꓠꓬꓲ ꓖꓳ ꓟ ꓗꓪ ꓠꓴ ꓚꓲ ꓛꓬ ꓚꓱꓹ ꓗꓪ ꓟꓽ ꓫꓱꓽ ꓢꓲ꓾ ꓠꓴ ꓚꓲ ꓛꓬ ꓠꓲꓹ ꓒꓴ_ ꓡꓳ ꓫꓵꓽ ꓟꓽ ꓧꓪꓺ ꓢꓲ ꓠꓬꓲ꓾ ꓙꓲꓻ ꓖꓴ ꓟꓽ ꓙꓳ ꓟ ꓥꓳꓽ_ ꓟꓲ ꓟꓽ ꓕꓱ ꓢꓲ꓾ ꓦꓬ ꓠꓬꓲ ꓖꓳ ꓟ ꓔꓯ ꓒꓵꓽ_ ꓐꓭ ꓠꓬ꓾ ꓖꓳ ꓕꓯ ꓠꓴ ꓠꓽ ꓬꓰ-ꓧꓳ-ꓧꓪ ꓠꓯꓸꓼ ꓗꓪ ꓗꓹ ꓛꓲ ꓡꓰ_ ꓥꓳ꓿” ꓢ 58ꓽ12-14꓿
	ꓣꓳ-ꓟ ꓙꓵꓽ ꓪ ꓗꓪ ꓐꓰ ꓪꓴ-ꓢ ꓙꓵꓽ ꓗ ꓔꓯ ꓡꓶꓸ ꓑ ꓗꓷ ꓕꓲ ꓠꓬꓲ ꓗꓪ꓾ ꓙꓵꓽ ꓗ ꓐꓱ ꓶ ꓡꓳ ꓒꓱ ꓚꓬꓹ ꓠꓬ ꓐꓬꓺ ꓡꓰꓳ꓿ ꓖꓳ ꓡꓱ ꓥ_ ꓟꓲ ꓐꓬꓺ ꓡꓰ ꓟ ꓚꓬꓹ ꓖꓳ ꓟ ꓔꓯ ꓫꓬꓹ ꓜꓶꓻ ꓖꓶ ꓠꓹ ꓟ ꓬꓲ ꓝꓲꓸ ꓛꓲ ꓡꓻꓳ꓿ 
	ꓝꓴꓲ ꓟꓽ ꓙꓳ ꓟ ꓮ-ꓓꓯ ꓠꓬ ꓬꓲ-ꓓꓰ ꓐꓱ ꓗꓪ ꓠꓽ ꓦꓬ ꓠꓬꓲ ꓖꓳ ꓟ ꓔꓯ ꓛꓳꓻ ꓒꓵꓽ_ ꓡꓳ꓿ ꓝꓴꓲ ꓑꓶ ꓓꓴ ꓬꓲ-ꓓꓰ ꓐꓱ ꓗꓪ ꓐꓰ ꓖꓼ ꓓꓳ ꓪ ꓡꓰ ꓥ_ ꓟꓲ ꓮ-ꓓꓯ ꓠꓬ ꓓꓵꓽ ꓙ ꓒꓳꓹ ꓬꓲꓼ ꓡ ꓢꓲ꓾ ꓐꓱ ꓠꓱ ꓫꓱ ꓟꓸꓼ ꓗꓪ ꓔꓬ ꓕꓯ ꓥ_ ꓟꓲ ꓠꓽ ꓦꓬ ꓠꓬꓲ ꓔꓯ ꓫꓺ ꓒꓵꓽ_ ꓡꓳ꓿ ꓬꓲ-ꓢꓷ-ꓡꓰ ꓑ ꓫꓬ ꓐꓴ ꓬꓲ-ꓙꓲ ꓟꓵꓽ ꓗꓪ ꓐꓰ ꓓꓳ ꓡ_ ꓕꓯ ꓥ_ ꓟꓲ꓾ ꓪꓴ-ꓢ ꓡꓰ ꓑ ꓫꓬ ꓐꓴ ꓔꓯ ꓙꓵꓽ ꓗ ꓖꓳ ꓕꓲ ꓙꓰꓽ ꓔꓯ ꓒꓵꓽ ꓛꓳ ꓠꓹ ꓟ ꓕꓵꓼ ꓪ ꓖꓶ_ ꓡꓳ꓿

ꓮꓽ ꓠꓱ ꓗꓪ ꓐꓰ ꓫꓺ ꓒꓵꓽ ꓗꓳꓸ ꓡ_ ꓟ ꓠꓽ ꓦꓬ ꓠꓬꓲ ꓚꓵꓺ 

	ꓮ ꓠꓱ ꓟ ꓦꓬ ꓠꓬꓲ ꓗꓪ ꓐꓰ ꓮ ꓟꓶ ꓗꓪ ꓛꓲ ꓠꓽ ꓦꓬ ꓠꓬꓲ ꓖꓳ ꓕꓲ ꓠꓬꓲ ꓔꓯ ꓕꓶꓻ ꓕꓶꓻ_ ꓐꓰ ꓛꓳ ꓒꓵꓽ ꓗꓳꓸ ꓡ_ ꓡꓳ꓿ ꓝꓴꓲ ꓓꓽ ꓟ ꓙꓳ ꓢꓴ ꓠꓬ ꓪꓴ-ꓢ ꓬꓲ ꓢꓲ ꓫꓬ_ ꓟ ꓦꓬ ꓠꓬꓲ ꓔꓯ ꓒꓬꓹ ꓩꓴ ꓗꓷ ꓠꓹ ꓟ ꓢꓯꓼ ꓕꓵꓼ ꓔꓬ ꓥ_ ꓟꓲ꓾ ꓦ ꓡꓱ ꓐꓳ_ ꓟ ꓙꓵꓻ ꓢꓴ ꓐꓴ ꓠꓬ ꓦꓬ ꓠꓬꓲ ꓖꓳ ꓟ ꓔꓯ ꓘꓳ ꓫꓱ ꓫꓱ_ ꓗꓪ ꓛꓵꓽ ꓔꓴ ꓗꓳꓸ ꓡ_ ꓡꓳ꓿ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓦꓬ ꓠꓬꓲ ꓗꓪ ꓐꓰ ꓪꓴꓸ ꓔꓴ ꓢꓲ ꓠꓬꓲ ꓠꓬꓲ ꓗꓪ ꓛꓲ ꓕꓲ ꓤꓶꓻ ꓡꓰ ꓕꓲ ꓤꓶꓻ ꓗꓪ ꓟ ꓞꓳ ꓤ ꓕꓲ ꓐꓱ ꓡꓰ꓾ ꓫꓵꓽ ꓠꓬꓲ ꓕꓲ ꓠꓬꓲ ꓥ ꓟ ꓠꓽ ꓦꓬ ꓠꓬꓲ ꓔꓯ ꓔꓺ ꓙ ꓗꓳꓸ ꓡ_ ꓡꓳ꓿
	“ꓕꓲ ꓞꓲꓼ ꓕꓲ ꓑ ꓟ ꓶꓼ ꓓꓳꓽ ꓫꓱꓹ ꓓꓳ”_ ꓐꓰ ꓗꓴꓸ ꓙꓲ ꓙꓳ ꓢꓲ ꓟꓳ ꓖꓶ ꓓꓴ (14) ꓕꓱꓺ ꓗꓪ ꓐꓳ ꓔ ꓟ_ ꓡꓰ ꓐꓰ꓾ ꓙꓲ-ꓢꓴ ꓬꓯꓼ ꓡ_ ꓟ ꓦꓬ ꓠꓬꓲ ꓗꓪ ꓔꓱꓹ ꓚꓵꓺ_ ꓟ ꓟꓸ ꓟꓲ ꓕꓱ ꓟ ꓡꓰ ꓙꓲ-ꓢꓴ ꓬꓲ ꓘꓴ ꓜꓲ ꓞꓳ ꓔꓯ ꓟꓬꓱꓺ ꓓꓳꓽ ꓟꓶ ꓝꓲ_ ꓥꓳ꓿ “ꓪꓴ-ꓢ ꓕꓵꓼ ꓪ_ ꓐꓰ ꓬꓰ-ꓢꓴ ꓙꓵꓻ ꓚꓱꓹ ꓔꓯ ꓒꓵꓽ ꓛꓳ_ ꓟ꓾ ꓢꓲ ꓫꓬ ꓢꓴ ꓐꓴ ꓬꓲ ꓪ ꓜꓲꓽ ꓘꓴ ꓠꓲꓹ ꓠꓬ꓾ ꓕꓱ ꓕꓲ ꓫꓵꓽ ꓗꓪ ꓥ ꓡꓳ꓿” ꓟꓳ 14ꓽ12꓿
	“ꓢꓲ ꓫꓬ ꓖꓴ_ ꓐꓰ ꓡꓶꓸ ꓟꓽ ꓓ ꓟ ꓪꓴ-ꓢ ꓬꓲ ꓙꓵꓽ ꓗ_ ꓐꓰ ꓗꓪ' ꓫꓵꓽ_ ꓟ ꓠꓬꓲ ꓟꓳ ꓓꓴ ꓔꓯ ꓘꓳ ꓣꓴ ꓟꓶ ꓔ ꓢꓴ ꓐꓴ ꓠꓬ꓾ ꓔꓱꓹ ꓚꓵꓺ_ ꓟ ꓬꓲ ꓡꓳꓸ ꓐꓲꓻ ꓓꓴ ꓔꓯ ꓡꓳꓸ ꓟꓳ ꓗꓷ ꓕꓯ ꓗꓹ ꓛꓲ_ ꓥꓳ꓿” ꓬꓲ ꓪ ꓠꓬ ꓬꓲ ꓪ ꓟꓶ ꓔ_ ꓟ ꓠꓬꓲ ꓟꓳ ꓓꓴ ꓔꓯ ꓠꓱ ꓐꓯ ꓙꓲ-ꓢꓴ ꓢꓲꓺ ꓤ ꓐꓴ ꓔꓯ ꓑꓯꓹ ꓖꓶ ꓠꓲꓹ ꓫꓵ_ ꓥ_ ꓟꓲ꓾ ꓟꓲ ꓠꓯ ꓚꓱꓹ_ ꓐꓰ ꓟꓽ ꓧꓳꓹ ꓟ ꓔꓱꓹ ꓚꓵꓺ_ ꓟ ꓖꓳ ꓟ ꓔꓯ ꓠꓬ ꓙꓲ-ꓢꓴ ꓬꓲ ꓛꓳ ꓒꓯꓹ ꓐꓴ ꓥ_ ꓟꓲ ꓟꓽ ꓘꓳ ꓣꓴ꓿ 
	ꓠ ꓦꓬ ꓠꓬꓲ ꓔꓯ ꓒꓵꓽ ꓠꓹ ꓟ ꓘꓶꓸ ꓖꓶ ꓕ ꓑꓳ ꓗꓪ ꓞꓳ ꓤ ꓮꓽ ꓟꓬꓹ ꓠꓬ ꓕꓱ ꓡꓱ ꓒꓳꓹ ꓖꓶ ꓡ_ ꓡꓳ꓿ “ꓥꓪ ꓠꓴꓽ ꓠꓬ ꓢꓲꓺ ꓒ ꓦꓬ ꓠꓬꓲ ꓔꓯ ꓒꓵꓽ ꓔꓬ ꓟ ꓟꓶ ꓫꓵ_ ꓥꓳ꓿ ꓥꓪ ꓠꓴꓽ ꓮ ꓐ ꓮ ꓟ ꓐꓴ ꓥ_ ꓟꓲ ꓦꓬ ꓠꓬꓲ ꓕꓱ ꓕꓲ ꓠꓬꓲ ꓗꓪ ꓠꓽ_ ꓡꓳ꓿ ꓢꓲꓺ ꓒ ꓦꓬ ꓠꓬꓲ ꓗꓪ ꓠꓽ ꓢꓲ ꓗꓹ ꓛꓲ ꓛꓲ_ ꓐꓰ ꓫꓵꓻ ꓗꓷ ꓢꓴ ꓥ_ ꓟꓲ ꓵꓺ ꓖꓴ ꓟꓽ ꓓ꓿ ꓠꓽ ꓦꓬ ꓠꓬꓲ ꓬꓲ ꓫꓵꓼ ꓕꓲ ꓠꓬꓲ ꓔꓯ ꓠꓽ_ ꓕꓯ꓾ ꓠꓱ ꓐꓯ ꓢꓴ_ ꓐꓰ ꓟꓽ ꓧꓳꓹ ꓡꓻꓳ꓿ ꓢꓲꓺ ꓒ ꓦꓬ ꓠꓬꓲ ꓗꓪ ꓠꓽ ꓢꓴ ꓕꓲ ꓟꓲ ꓠꓯ ꓡꓱꓸꓼ ꓔꓯ ꓔꓳꓹ ꓢꓲ ꓠꓽ ꓛꓳꓼ ꓠꓬꓲ ꓔꓯ ꓠꓽ ꓢꓴ ꓮꓸ ꓔꓲ ꓤ ꓕꓲ ꓜꓴ ꓠꓬ ꓮꓸ ꓫꓵꓽ ꓬꓰ ꓐ ꓡ ꓢꓰꓽ꓿” ꓙꓲ-ꓢꓴ ꓔꓯ ꓟꓽ ꓘꓳ ꓣꓴ ꓢꓴ ꓬꓴ ꓔ ꓡ ꓞꓳ ꓐꓴ ꓡꓰ ꓬꓲ ꓪ ꓬꓰ_ ꓟ_ ꓡꓰꓽ ꓜꓳꓽ_ ꓡꓳ꓾ ꓐꓰ꓾ ꓐꓯ ꓔꓬ ꓟ ꓔꓯ ꓫꓱꓸ_ ꓡꓳ꓿ ꓙꓲ-ꓢꓴ ꓢꓲꓺ ꓤ ꓚꓵꓺ ꓕꓲ ꓣꓳ ꓥ ꓐꓭ ꓕꓯ ꓠꓽ꓾ ꓫꓵꓻ ꓘꓶꓽ ꓗꓪ ꓛꓲ ꓣꓳ ꓟ ꓘꓴ ꓜꓲ ꓞꓳ ꓙꓵꓻ ꓚꓱꓹ ꓔꓯ ꓣꓴꓻ ꓔ_ ꓥꓳ꓾ ꓐꓰ꓾ ꓡꓴ-ꓔꓷ ꓦꓬ ꓠꓬꓲ ꓗꓪ ꓟ ꓒꓳꓹ ꓒꓶ ꓡꓰ ꓐꓯ_ ꓟ ꓐꓯ ꓘꓶ ꓔꓯ_ ꓟꓲ ꓫꓱꓸ_ ꓡꓳ꓿ ꓕꓱ ꓡꓱ ꓫꓵꓽ ꓓꓵ ꓙ ꓚꓱꓹ ꓡꓰ ꓦ ꓗꓪ ꓪꓴꓽ ꓡ ꓟꓴ ꓡ ꓚꓱꓹ ꓔꓯ ꓗꓽ ꓗꓷ_ ꓡꓳ꓿
	ꓢꓲꓺ ꓒ ꓦꓬ ꓠꓬꓲ ꓗꓪ ꓠꓽ_ ꓟ ꓠꓬ ꓟꓵꓽ ꓗꓳꓹ ꓓꓵ ꓓꓵ ꓗꓪ ꓟꓶ ꓫꓵ ꓫꓵ ꓬꓰ ꓩꓴ ꓡ ꓔꓬ ꓟ ꓕꓲ ꓫꓵꓽ ꓥ ꓡꓳ꓾ ꓐꓰ꓾ ꓞꓳ ꓤ ꓕꓲ ꓐꓱ ꓢꓴ ꓡꓰ ꓐꓯ_ ꓡꓳ꓿ ꓝꓮꓲ ꓕꓲ ꓐꓱ ꓢꓴ ꓡꓰ꓾ ꓠꓽ ꓛꓳꓼ ꓠꓬꓲ ꓗꓪ ꓠꓽ_ ꓟ ꓠꓬ ꓟꓵꓽ ꓚꓰꓼ ꓟꓲ ꓚꓰꓼ_ ꓟ ꓦꓬ ꓠꓬꓲ ꓗꓪ ꓐꓰ ꓣꓱꓽ ꓬꓰ ꓗꓳꓸ ꓩꓴ ꓡ_ ꓟ ꓥ ꓡꓳ꓾ ꓐꓯ_ ꓡꓳ꓿
	ꓞꓳ ꓤ ꓮ ꓟꓬꓹ ꓠꓬ ꓢꓲꓺ ꓒ ꓦꓬ ꓠꓬꓲ ꓗꓪ ꓠꓽ_ ꓟ_ ꓐꓰ ꓗꓪ' ꓫꓵꓽ ꓢꓲ ꓢꓲ ꓫꓬ ꓕꓳ ꓶ ꓗꓪ ꓔꓳꓹ ꓙ ꓓꓴ ꓗꓸ ꓚꓵꓺ ꓔꓯ ꓧꓪꓺ ꓟꓽ ꓟꓳ ꓕꓯ꓾ “ꓥꓪ ꓠꓴꓽ ꓒꓵꓽ ꓒ ꓐꓴ ꓠꓬ ꓮꓸ ꓫꓵꓽ ꓑꓶ ꓓꓴ ꓫꓵꓽ ꓠꓬꓲ ꓕꓲ ꓠꓬꓲ ꓔꓯ ꓟꓽ ꓠꓽ ꓡ? ꓠꓴ ꓪ_ ꓡꓰ ꓐꓰ ꓠꓽ ꓛꓳꓼ ꓠꓬꓲ ꓗꓪ ꓠꓽ ꓢꓴ ꓠꓬ ꓮꓸ ꓔꓲꓸ ꓤ_ ꓡꓰꓽ ꓙꓳ_ ꓡꓳ꓿ ꓢꓷ ꓠꓲꓹ ꓙꓳ ꓢꓴ ꓞꓳ ꓤ ꓮ ꓟꓬꓹ ꓠꓬ ꓥꓳꓽ ꓡꓰ ꓢꓲ꓾ ꓠꓴ ꓪ ꓠꓲꓸ ꓐꓱ ꓤꓽ ꓢꓴ ꓜꓳꓽ_ ꓡꓳ꓾ ꓐꓯ_ ꓟ ꓠꓽ꓾ ꓒꓬꓱꓼ ꓡ ꓟꓽ ꓓ꓾” ꓐꓰ꓾ ꓐꓯ_ ꓡꓳ꓿
	ꓕꓱ ꓡꓱ ꓐꓯ ꓢꓴ ꓔꓯ ꓒꓶꓻ ꓫꓬꓽ ꓖꓶ ꓠꓹ ꓟ ꓠꓬ ꓢꓲ ꓫꓬ ꓕꓳ ꓶ ꓗꓪ ꓟ ꓟꓸ ꓘꓶꓽ ꓔꓯ ꓣꓱꓽ ꓠ ꓗ_ ꓥꓳ꓿ ꓝꓮꓲ ꓕꓲ ꓤꓶꓻ ꓡꓰ ꓕꓲ ꓤꓶꓻ ꓗꓪ ꓪꓴ-ꓢ ꓡꓰ ꓞꓳ ꓤ ꓔꓯ ꓮ ꓡꓲ ꓐꓰ ꓙ ꓡꓯ ꓘꓳ_ ꓟ ꓟꓸ ꓟꓲ ꓔꓯ ꓐꓯ ꓟꓸ ꓖꓶ ꓠ ꓗ_ ꓥꓳ꓿ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓟꓬꓱꓽ ꓗꓪ ꓢꓷ ꓠꓲꓹ ꓙꓳ ꓢꓴ_ ꓐꓰ ꓙꓵꓽ ꓪ ꓙꓳ ꓢꓴ ꓐꓴ ꓔꓯ ꓪꓴ-ꓢ ꓡꓰ ꓟꓽ ꓘꓴ ꓟ ꓬꓲ ꓑꓶꓸ ꓠꓬ꓾ ꓬꓲ ꓪ ꓠꓽ ꓚꓲ ꓛꓬ ꓙꓵꓻ ꓚꓱꓹ_ ꓐꓰ ꓬꓲ ꓪ ꓪꓴ-ꓢ ꓟꓸ ꓟꓲ ꓢꓳꓺ ꓚꓱꓹ ꓗꓺ ꓫꓵ ꓔꓯ ꓪꓽ ꓪꓴꓽ ꓘꓳꓹ ꓢꓲ꓾ ꓪꓴ-ꓢ ꓡꓰ ꓟꓸ ꓖꓶ ꓡ ꓟꓽ ꓛꓵ꓾ ꓐꓰ꓾ ꓓꓵ ꓙ_ ꓠꓬꓲ ꓥ ꓡꓳ꓿ ꓢꓷ ꓠꓲꓹ ꓕꓳ ꓶ ꓟꓽ ꓢꓷ ꓢꓴ ꓠꓬ ꓙ ꓣꓳꓽ ꓢꓲ ꓟꓸ ꓢꓻ_ ꓟ ꓑꓶ ꓓꓴ꓾ ꓪꓴ-ꓢ ꓡꓰ ꓬꓲ ꓪ ꓔꓯ ꓣꓱꓽ_ ꓡꓳ꓿ ꓖꓳ ꓡꓱ ꓢꓲ ꓬꓲ ꓪ ꓠꓬ ꓒꓵꓽ ꓛꓳ ꓠ ꓡꓳꓸ ꓗꓴ_ ꓟ ꓑꓶ ꓓꓴ ꓡꓳꓹ ꓬꓰ_ ꓕꓯ ꓪꓴꓽ_ ꓟ ꓞꓳ ꓤ ꓐꓴ ꓒꓬꓱꓼ ꓡ_ ꓡꓳ꓿
	ꓮꓽ ꓠꓱ ꓟ ꓬꓲ-ꓢꓷ-ꓡꓰ ꓚꓺ ꓟꓲꓽ ꓠꓬ ꓥꓳꓺ-ꓡꓳ-ꓓꓴ ꓘꓴ ꓜꓲ ꓞꓳ ꓐꓴ ꓔꓳꓹ ꓜꓳꓽ ꓗꓷ ꓟ ꓔꓯ ꓫꓱꓸ_ ꓡꓳ꓿ ꓬꓲ-ꓢꓷ-ꓡꓰ ꓐꓴ ꓔꓯ ꓬꓰ-ꓧꓳ-ꓧꓪ ꓪꓴ-ꓢ ꓡꓰ ꓙ ꓖꓴ ꓧꓳꓽ ꓢꓲ ꓬꓲ-ꓙꓲ ꓟꓵ ꓗꓪ ꓐꓰ ꓧꓳꓽ ꓓꓳ ꓡ_ ꓟ_ ꓡꓰ ꓐꓰ꓾ ꓪꓴ-ꓢ ꓬꓲ ꓡ ꓞꓳ ꓐꓴ ꓔꓯ ꓥ_ ꓟꓲ ꓙꓲ-ꓢꓴ ꓬꓯꓼ ꓡ_ ꓟ ꓓꓳꓽ ꓚꓺ ꓒꓬꓱꓺ_ ꓟ ꓟꓬꓱꓽ ꓗꓪ꓾ ꓪꓴ-ꓢ ꓡꓰ ꓚꓱꓹ ꓖꓴꓺ ꓟꓸ ꓖꓶ_ ꓡꓳ꓿ ꓮꓽ ꓧꓪꓹ (1844) ꓘꓳꓼ ꓗꓪ ꓪꓴ-ꓢ ꓟꓬꓱꓽ ꓔꓯ ꓕꓲ ꓠꓲꓹ ꓕꓲ ꓪꓺꓼ ꓬꓰ ꓗꓷ ꓢꓴ ꓐꓴ ꓮ ꓙꓵꓽ ꓠꓬ ꓟꓴ ꓗꓪ ꓝꓲ ꓓꓴ ꓢꓼ ꓣꓳ ꓕꓲ ꓣꓳ ꓡꓰ ꓚꓺ_ ꓟ ꓓꓳꓽ ꓖꓳ ꓟ ꓔꓯ ꓚꓺ ꓒꓬꓱꓺ ꓗꓷ ꓐꓭ ꓕꓯ ꓠꓽ꓾ ꓗꓳꓸ ꓗꓷ ꓟ ꓮ ꓟꓬꓹ ꓘꓳꓼ ꓕꓯ_ ꓡꓰ ꓕꓲ ꓟꓲ ꓠꓯ ꓡꓱꓸꓼ ꓠꓬ ꓠꓬꓲ ꓟꓳ ꓓꓴ ꓔꓯ ꓘꓳ ꓣꓴ ꓟꓶ ꓡꓰ ꓢꓲ ꓠꓬꓲ꓾ ꓙꓲ-ꓢꓴ ꓥ_ ꓟꓲ ꓬꓲ ꓡ ꓞꓳ ꓔꓯ ꓚꓬꓴꓹ ꓠꓹ ꓟ ꓬꓯꓼ ꓡ ꓗꓷ ꓡꓳ ꓫꓵꓽ ꓥ ꓡꓳ꓿ (ꓐꓰ 38ꓽ6-7ꓼ ꓪꓴ 2ꓽ1-3ꓼ 2 ꓕꓰ 2ꓽ3)꓿

ꓪꓴ-ꓢ ꓬꓲ ꓠꓲꓹ ꓡꓶꓽ ꓟꓽ ꓥ

	ꓬꓲ-ꓢꓷ-ꓡꓰ ꓡ ꓞꓳ ꓐꓴ (40) ꓘꓳꓼ ꓡꓱꓸꓼ ꓡꓲ ꓛꓲ ꓗꓪ ꓚꓳꓺ ꓔꓬ ꓠ ꓗꓷ ꓡꓰ_ ꓟ ꓠꓽ꓾ ꓪꓴ-ꓢ ꓬꓲ ꓠꓲꓹ ꓡꓶꓽ ꓟꓽ ꓥ꓿ ꓬꓲ ꓪ ꓔꓯ ꓘꓷꓹ-ꓠ ꓟꓵꓽ ꓗꓪ ꓧꓳꓽ ꓓꓵ ꓙꓰ ꓢꓲ꓾ ꓖꓳ ꓗꓪ ꓗꓹ ꓛꓲ ꓛꓲ_ ꓐꓰ ꓔꓬ ꓝꓲ ꓠꓹ ꓟ ꓠꓬ꓾ ꓪꓴ-ꓢ ꓠꓲꓹ ꓡꓶꓽ ꓥ ꓡꓳ꓿ ꓖꓳ ꓡꓱ ꓥ_ ꓟꓲ “ꓬꓲ ꓪ ꓟꓽ ꓙꓵꓻ ꓟ ꓑꓶ ꓓꓴ ꓓꓵꓽ ꓡꓰ ꓟꓽ ꓐ ꓡ꓾ ꓐꓰ꓾ ꓣꓳꓽ ꓡꓳꓸ ꓓꓳ ꓡ_ ꓡꓳ꓿” ꓦꓲ 3ꓽ19꓿ ꓖꓳ ꓟ_ ꓡꓰ ꓐꓰ ꓙꓲ-ꓢꓴ ꓮꓸ ꓟꓲꓸ ꓟꓲꓸ ꓟꓽ ꓬꓯꓼ ꓡ ꓟ_ ꓐꓰ꓾ ꓠꓲꓹ ꓫ ꓓꓴ ꓐꓲꓺ ꓞꓹ ꓟ ꓟꓲ ꓠꓯ ꓗꓪ ꓪꓴ-ꓢ ꓤ ꓠꓱ ꓐꓴ ꓟꓶ ꓤ ꓔꓬ ꓠ ꓗꓷ ꓡ_ ꓟ_ ꓟꓲ ꓪꓴ-ꓢ ꓠꓲꓹ ꓡꓶꓽ ꓟꓽ ꓥ꓿ ꓟꓽ ꓙꓵꓻ ꓟ ꓡꓰ ꓬꓲ ꓪ ꓔꓯ ꓪꓴ-ꓢ_ ꓐꓰ ꓗꓳꓹ ꓞꓹ ꓝꓲ_ ꓡꓳ꓿ ꓞꓳ ꓤ ꓐꓴ ꓠꓬ ꓬꓲꓼ ꓠꓬꓲꓸ ꓖꓶ_ ꓟ ꓓꓳꓽ ꓔꓯ ꓑ ꓙ ꓢꓲ ꓐꓯ ꓟꓴ ꓘꓶꓽ_ ꓟ ꓦꓬ ꓠꓬꓲ ꓟꓽ ꓛꓲ ꓡ ꓕꓯ_ ꓡꓰ ꓫ ꓑꓬꓺ ꓖꓴ ꓧꓪꓺ ꓟꓶ ꓡꓰ ꓠꓹ ꓟ꓾ ꓙꓲ-ꓢꓴ ꓠꓬ ꓬꓲ ꓫꓱꓸ ꓤ ꓠꓲꓹ ꓦꓲꓺ ꓖꓶ ꓢꓲ꓾ ꓬꓲ ꓬꓯꓼ ꓡ_ ꓟ ꓦꓬ ꓠꓬꓲ ꓔꓯ ꓙꓵꓺ ꓖꓶ ꓔꓬ ꓟ ꓥ ꓡꓳ꓿
	ꓮ ꓠꓱ ꓟ ꓦꓬ ꓠꓬꓲ ꓗꓪ ꓟ_ ꓡꓰ ꓐꓰ ꓮ ꓟꓶ ꓥ_ ꓟꓲ ꓔꓱꓹ ꓚꓵꓺ_ ꓟ ꓓꓳꓽ ꓔꓯ ꓑ ꓙ ꓗꓷ ꓕꓯ ꓒꓳꓹ ꓔꓳꓹ ꓢꓴ ꓓꓳꓺ ꓡ_ ꓥꓳ꓿ ꓞꓳ ꓤ ꓮ ꓟꓬꓹ ꓟꓽ ꓢꓷ ꓟ ꓔꓱꓹ ꓚꓵꓺ_ ꓟ ꓟꓸ ꓟꓲ ꓔꓯ ꓔꓺ ꓙ ꓢꓴ ꓐꓴ ꓔꓯ ꓠꓬ꓾ ꓓꓰꓺ ꓖꓴ ꓬꓲꓸ ꓫꓵꓽ ꓬꓲ ꓙꓰꓽ ꓧꓪꓺ ꓢꓲ ꓔꓳꓹ ꓡ_ ꓥꓳ꓿ ꓬꓲ-ꓡꓲ-ꓬ ꓠꓬ ꓬꓲ-ꓢꓷ-ꓡꓰ ꓔꓯ ꓫꓸ ꓙꓵꓻ ꓝꓲ_ ꓡꓳ꓾ ꓐꓰ꓾ ꓖꓳ ꓕꓯ ꓟ ꓬꓲ-ꓢꓷ-ꓡꓰ ꓡ ꓞꓳ ꓐꓴ ꓡꓰ ꓐꓯ_ ꓡꓳ꓿ ꓬꓰ-ꓡꓲ-ꓟꓲ ꓔꓯ ꓠꓬ ꓚꓲ ꓛꓬ ꓞꓳ ꓫꓵꓽ ꓔꓯ ꓪꓴꓽ ꓜ ꓢꓴ꓾ ꓝꓲ ꓓꓴ ꓒꓳ-ꓡꓳ ꓔꓯ ꓠꓬ ꓢꓲ ꓫꓬ ꓦꓲ ꓔꓯ ꓟꓽ ꓢꓲꓽ ꓟꓽ ꓫꓬ ꓗꓷ ꓡꓰ ꓝꓲ ꓢꓴ ꓥ ꓡꓳ꓾ ꓐꓰ꓾ ꓓꓰꓺ ꓗꓳꓸ ꓡ_ ꓡꓳ꓿ ꓖꓳ ꓕꓯ ꓗꓪ ꓐꓰ ꓮ ꓟꓶ ꓗꓪ ꓛꓲ ꓔꓱꓹ ꓚꓵꓺ_ ꓟ ꓔꓯ ꓦ ꓡꓱ ꓐꓳ ꓐꓳ_ ꓐꓰ ꓣꓴꓻ ꓕꓶꓻ ꓔ ꓢꓴ ꓐꓴ ꓔꓯ ꓠꓬ꓾ ꓢꓴꓺ ꓔꓴ ꓡ ꓝꓲ ꓢꓴ꓾ ꓟꓽ ꓔꓱꓹ ꓟ ꓙꓵꓻ ꓚꓱꓹ ꓚꓺ ꓒꓬꓱꓺ ꓢꓴ꓾ ꓜꓴꓻ ꓒꓯꓽ ꓢꓴ꓾ ꓐꓰ꓾ ꓓꓰꓺ_ ꓡꓳ꓿
	ꓢꓲ ꓫꓬ_ ꓟ_ ꓐꓰ ꓠꓲꓹ ꓔꓱꓹ ꓠꓲꓹ ꓓꓰꓺ_ ꓟ ꓬꓲ ꓔꓯꓺ ꓐꓬꓱꓽ ꓥ ꓟ꓾ ꓢꓯꓼ ꓟꓬ ꓔꓶꓺ ꓢꓴ_ ꓐꓰ ꓢꓲ ꓫꓬ ꓢꓴ ꓐꓴ ꓬꓲ ꓪ ꓢꓷ ꓙ ꓟꓳ ꓙ ꓘꓶꓽ ꓠꓬ꓾ ꓠꓬꓲ ꓠꓬꓲ ꓪꓴ-ꓢ ꓐꓱ ꓶ ꓢꓷ ꓙ ꓟꓳ ꓙ ꓠꓹ ꓟ ꓘꓴ ꓔ ꓢꓴ ꓐꓴ ꓐꓱ ꓶ ꓢꓯꓼ ꓪ ꓒꓬꓱꓼ ꓡ_ ꓡꓳ꓿ ꓠꓬꓲ ꓠꓬꓲ ꓟ ꓦꓬ ꓠꓬꓲ ꓗꓪ ꓟꓬꓱꓽ ꓬꓰ ꓔꓬ ꓟ ꓪꓴ-ꓢ ꓬꓲ ꓚꓳꓺ ꓑ ꓐꓴ ꓔꓯ ꓪꓴ-ꓢ ꓡꓰ ꓕꓱ ꓡꓱ ꓕꓵꓼ ꓪ ꓖꓶ ꓔꓬ_ ꓡꓳ꓿ “ꓢꓯꓼ ꓓꓽ ꓟ ꓡꓰ ꓘꓴ ꓔꓴ ꓡꓯ꓿ ꓟꓽ ꓪꓳꓹ ꓐꓰ ꓕꓽ ꓔꓬꓹ꓿ ꓐꓵ ꓛꓲ ꓟꓵ_ ꓟ_ ꓡꓰ ꓐꓰ ꓘꓴ ꓓꓳ ꓡ ꓢꓲ꓾ ꓥꓪ ꓑ ꓫꓬ ꓐꓴ ꓔꓯ ꓬꓲ ꓪ ꓛꓬ ꓖꓴ ꓐꓯ ꓟꓳꓸ ꓖꓶ꓿ ꓬ-ꓗꓴ ꓕꓲ ꓦꓲ ꓢꓴ ꓔꓯ ꓬꓲ ꓪ ꓝꓴꓲ ꓐꓯ ꓟꓳꓸ ꓖꓶ꓿” “ꓡ ꓞꓳ ꓮ ꓐꓲꓳ꓾ ꓖꓳ ꓟ_ ꓡꓰ ꓐꓰ ꓥꓪ ꓡꓰ ꓠꓴ ꓔꓯ ꓠꓬ ꓬꓲ-ꓢꓷ-ꓡꓰ ꓕꓲ ꓦꓲ ꓢꓴ ꓐꓱ ꓶ ꓦꓴ ꓠꓬꓹ ꓢꓴ ꓬꓰ ꓝꓲꓳ꓿ ꓖꓳ ꓡꓱ ꓠꓬꓲ ꓠꓴ ꓠꓬ ꓥꓪ ꓟꓷ ꓠꓷ ꓗꓪ ꓟ ꓐꓯ ꓘꓶ ꓔꓯ ꓠ ꓠꓹ ꓢꓲ꓾ ꓥꓪ ꓐꓱ ꓶ ꓬꓲ ꓪ ꓔꓯ ꓬꓲꓼ ꓠꓬꓲꓸ ꓖꓶ ꓠ ꓗ_ ꓡꓳ꓿” ꓢ 58ꓽ1ꓼ ꓚꓰ 33ꓽ7ꓼ 3ꓽ7ꓼ 2ꓽ7ꓼ ꓬꓳ 3ꓽ20꓿
	ꓔꓱꓹ ꓚꓵꓺ_ ꓟ ꓔꓯ ꓘꓳ ꓣꓴ_ ꓟ ꓗꓪ ꓗꓽ ꓔ ꓓꓴ ꓕꓲ ꓫꓵꓽ ꓠꓬ꓾ ꓢꓴ ꓡꓰ ꓙ ꓘꓶꓽ ꓡ_ ꓟ ꓥ ꓡꓳ꓿ ꓕꓱ ꓟ ꓔꓯ ꓮꓽ ꓟ ꓥ_ ꓟꓲ ꓬꓰ ꓙ ꓟꓽ ꓐ ꓡ꓿ ꓖꓳ ꓡꓱ ꓥ_ ꓟꓲ ꓙꓲ-ꓢꓴ ꓬꓲ ꓛꓳ ꓒꓯꓹ ꓚꓵꓺ ꓐꓴ ꓠꓬ꓾ ꓔꓱꓹ ꓚꓵꓺ_ ꓟ ꓔꓯ ꓞꓳ ꓤ ꓟꓬꓽ ꓐꓱ ꓘꓳ ꓣꓴ ꓡ_ ꓟ ꓝꓲ ꓔꓯ ꓟꓽ ꓡꓳ ꓠꓬꓹ ꓠꓬꓹ꓾ ꓞꓳ ꓤ ꓟꓽ ꓢꓷ ꓟ ꓔꓱꓹ ꓚꓵꓺ_ ꓟ ꓔꓯ ꓬꓲ ꓪ ꓘꓳ ꓣꓴ_ ꓡꓳ꓿ ꓕꓱ ꓟ_ ꓐꓰ ꓗꓪ' ꓫꓵꓽ ꓢꓲ ꓝꓲ ꓓꓴ ꓒꓳ-ꓡꓳ ꓡꓰ ꓕꓱ ꓡꓱ ꓐꓯ_ ꓡꓳ꓿ “ꓮ ꓡꓲꓳ ꓐꓯ ꓠꓬ ꓣꓳ ꓕꓲ ꓑꓹ ꓤ_ ꓡꓰꓽ ꓡꓳꓻ ꓡꓳꓻ ꓤ ꓫ ꓙꓵꓻ_ ꓟ ꓠꓬ꓾ ꓣꓳ ꓐꓱ ꓶ꓾ ꓔꓯꓺ ꓖꓴ ꓟꓽ ꓓ ꓟ꓾ ꓕꓲ ꓞꓲꓼ ꓕꓲ ꓑ ꓟ ꓟꓬꓱꓺ ꓓꓳꓽ ꓒꓬꓱꓼ ꓡ ꓝꓲ_ ꓡꓳ꓿” ꓖꓳ ꓡꓱ ꓠꓬꓲ “ꓙꓲ-ꓢꓴ ꓫ ꓔꓳ ꓫ ꓒꓯꓼ ꓟ ꓔꓯ ꓠꓬ꓾ ꓬꓲ-ꓙꓲ ꓟꓵꓽ ꓗꓪ ꓟ ꓒꓵꓽ ꓶꓽ ꓢꓶꓸ ꓟꓽ ꓞꓲ ꓒꓵꓽ_ ꓟ ꓚꓬꓹ ꓔ_ ꓡꓳ꓿” 2 ꓡꓱ 4ꓽ17ꓼ ꓦꓲ 11ꓽ26꓿
	ꓣꓳ ꓠꓬ ꓔꓱꓹ ꓚꓵꓺ_ ꓟ ꓔꓯ ꓔꓱꓹ ꓔꓱꓹ_ ꓐꓰ ꓢꓲꓺ ꓣꓴ ꓢꓲ꓾ ꓖꓳ ꓗ ꓠꓯ ꓒꓬꓱꓼ ꓡ ꓠ ꓗ_ ꓟ ꓫꓵꓽ ꓪꓴ ꓮ ꓙꓵꓽ ꓔꓯ ꓠꓬ꓾ ꓪꓴ-ꓢ ꓡꓯ ꓒꓯꓹ ꓗꓪ ꓡꓯ ꓙꓱ ꓖꓶ ꓠꓹ ꓟ ꓥꓳ꓿ ꓮꓸ ꓓꓲꓽ ꓪꓴꓽ_ ꓟ ꓫꓬꓹ ꓔꓱꓹ_ ꓟ ꓟꓬꓱꓽ ꓪꓴꓸ ꓠꓬꓲ꓾ ꓞꓳ ꓫꓱꓹ ꓪꓽ ꓫꓱꓹ ꓐꓲꓺ ꓜꓲꓼ ꓢꓴ_ ꓐꓰ ꓙꓵꓻ ꓠꓲꓹ ꓙꓳ ꓢꓴ ꓔꓯ ꓟꓲ ꓠꓯ ꓡꓰ ꓶꓻ ꓡꓯꓼ ꓐꓵꓺ ꓞꓹ_ ꓡꓳ꓿ ꓮ ꓟꓶ ꓥ_ ꓟꓲ ꓔꓱ ꓡꓱ ꓫꓵꓽ ꓞꓳ ꓤ ꓡꓰ ꓫꓬꓹ ꓔꓱꓹ ꓖꓶ_ ꓟ ꓟꓬꓱꓽ ꓔꓯ ꓡꓯ ꓫꓵ ꓬꓰ ꓠ ꓗ_ ꓡꓳ꓿ ꓢ 51ꓽ7-8꓿














27 ꓕꓱꓺ

ꓫꓬꓹ ꓔꓱꓹ ꓠ ꓟ ꓟꓬꓱꓽ (MODERN REVIVALS)

	ꓪꓴ-ꓢ ꓐꓯ ꓘꓶꓽ ꓔꓯ ꓔꓱꓹ ꓔꓱꓹ_ ꓐꓰ ꓚꓺ ꓔꓬ ꓟ ꓟꓵꓽ ꓥ ꓕ ꓑꓳ ꓗꓪ ꓬꓲ ꓢꓶꓽ ꓓꓱꓼ ꓡ ꓢꓲ꓾ ꓪꓴ-ꓢ ꓐꓯ ꓘꓶ ꓠꓬ ꓪꓴ-ꓢ ꓟꓷ ꓠꓷ ꓗꓪ ꓐꓰ ꓓꓳꓺ ꓡ_ ꓟ ꓥ ꓟ ꓬꓲ ꓗꓸ ꓚꓵꓺ ꓟꓳꓸ ꓖꓶ ꓓꓳ ꓡ_ ꓡꓳ꓿ ꓝꓴꓲ ꓙꓳ ꓢꓴ ꓠꓲꓹ ꓟ ꓔꓯ ꓡꓵꓹ ꓔꓴ ꓖꓶ ꓪ ꓡ_ ꓡꓳ꓿ ꓬꓲ ꓪ ꓔꓯ ꓧꓪꓸ ꓛꓲ ꓡ ꓝꓲ_ ꓡꓳ꓿ ꓬꓲ ꓪ ꓠꓬ ꓪꓴ-ꓢ ꓬꓲ ꓙꓲ ꓫꓬ_ ꓟ ꓔꓯ ꓢꓷ ꓡ ꓢꓲ꓾ “ꓫꓵꓻ ꓖꓳ ꓓꓱ ꓕꓱ ꓟ ꓗꓪ ꓐꓰ ꓮꓽ ꓟ ꓡꓰ ꓥꓪ ꓔꓯ ꓚꓬꓴꓹ ꓓꓳ ꓡ ꓓꓳꓽ?” ꓐꓰ꓾ ꓠ ꓠꓬꓲ ꓪꓴꓸ ꓔꓴ_ ꓡꓳ꓿ ꓣꓳ 7ꓽ24꓿ ꓙꓲ-ꓢꓴ ꓬꓲ ꓡꓯ ꓐꓳ ꓔꓶ ꓓꓴ ꓔꓯ ꓬꓲ ꓪ ꓡꓳꓸ ꓟꓳ ꓡꓰ ꓕꓯ꓾ ꓙꓲ-ꓢꓴ ꓡꓰ ꓬꓰ ꓗꓷ ꓟ ꓟꓬꓱꓽ ꓗꓪ ꓐꓰ_ ꓡꓰꓽ ꓟꓽ ꓥ ꓠꓬ ꓠꓱꓸ ꓐꓯ ꓮꓸ ꓫꓵꓽ ꓡꓰ ꓥ_ ꓟꓲ ꓬꓲ ꓪ ꓔꓯ ꓝꓴꓲ ꓗꓪ ꓐꓰ ꓚꓬꓴꓹ ꓟꓽ ꓐ ꓡ꓾ ꓐꓯ_ ꓟ ꓔꓯ ꓬꓲ ꓪ ꓙ ꓜꓲꓼ ꓡ_ ꓡꓳ꓿ ꓙꓲ-ꓢꓴ ꓫꓵꓽ ꓗꓪ ꓐꓰ ꓬꓲ ꓪ ꓝꓴꓲ ꓖ ꓖꓶ ꓟ_ ꓡꓳ꓿ ꓣꓳ 3ꓽ25꓿
	ꓞꓳ ꓤ ꓕꓱ ꓕꓲꓽ ꓜꓴ (REVIVALS) ꓠꓬ ꓙꓵꓻ ꓠꓲꓹ ꓗꓪ ꓐꓰ ꓖꓳ ꓓꓱꓽ ꓔꓲꓹ ꓢꓲ꓾ ꓢꓲꓺ ꓒ ꓔꓯ ꓔꓯꓺ ꓢꓳ ꓠꓹ ꓟ꓾ ꓢꓲꓺ ꓒ ꓬꓲ ꓗꓴꓺ ꓒꓬꓱꓽ ꓔꓯ ꓟꓳꓸ ꓖꓶ ꓠꓹ ꓟ꓾ ꓢꓲꓺ ꓒ ꓢꓲ ꓫꓬ_ ꓟ_ ꓡꓰ ꓐꓰ ꓢꓲ ꓫꓬ ꓠꓹ ꓟ꓾ ꓮ ꓐꓲ ꓔꓯ ꓙꓵꓻ_ ꓟ ꓗꓪ ꓐꓰ ꓢꓯꓼ ꓟꓬ ꓫꓵꓼ ꓗꓪ ꓫꓱꓽ ꓠꓹ ꓟ꓾ ꓦꓻ ꓕꓲ ꓒꓳꓹ ꓗꓪ ꓠꓲꓹ ꓡꓱꓻ ꓡ_ ꓡꓳ꓿ ꓧꓶꓸ ꓕꓯ ꓠꓲꓹ ꓜꓳꓺ_ ꓡꓳ ꓫꓵꓽ ꓔꓯ ꓮ ꓟꓶ ꓠꓲꓹ ꓠꓵ ꓢꓲ꓾ ꓧꓶꓸ ꓕꓯ ꓠꓲꓹ ꓥꓳꓺ_ ꓡꓳ ꓫꓵꓽ ꓔꓯ ꓠꓬ ꓮ ꓟꓶ ꓠꓲꓹ ꓜꓳꓺ_ ꓡꓳ꓿ ꓘꓶꓽ ꓘꓹ ꓢꓴ ꓠꓬ ꓙ ꓣꓳꓽ ꓡꓰ ꓢꓲ꓾ ꓠꓲꓹ ꓟꓴꓺ ꓢꓴ ꓠꓬ ꓮ ꓟꓶ ꓢꓲꓺ ꓡꓲꓺ_ ꓟ ꓤꓶꓻ ꓔꓯ ꓟꓶ ꓡꓰ_ ꓡꓳ꓿ ꓙꓲꓻ ꓒꓶꓽ ꓚꓳꓺ ꓑ ꓬꓰ ꓔꓯ ꓢꓴ ꓠꓬ꓾ ꓙꓲꓻ ꓒꓶꓽ ꓔꓯ ꓠꓽ ꓗꓷ ꓢꓲ꓾ ꓗꓹ ꓛꓲꓽ ꓓꓴ ꓧꓪꓺ ꓢꓴ ꓥ_ ꓟꓲ ꓢꓲ ꓢꓲ ꓫꓬ ꓫꓬ ꓞꓳ ꓙꓳ ꓪꓴꓸ ꓔꓴ_ ꓡꓳ꓿ ꓙꓲ-ꓢꓴ ꓢꓲꓺ ꓤ ꓐꓴ ꓠꓬ “ꓪꓴꓸ ꓒꓬꓱꓽ ꓒꓬꓱꓽ_ ꓟ_ ꓐꓰ꓾ ꓫꓵꓺ ꓓꓱꓼ_ ꓟ_ ꓐꓰ꓾ ꓒꓵꓽ ꓘꓹ_ ꓟ ꓐꓵ ꓞꓶꓽ ꓖꓪꓽ_ ꓟ_ ꓡꓰꓽ ꓟꓽ ꓬꓰ ꓬꓰ꓾ ꓠꓲꓹ ꓟ ꓠꓯꓸꓼ ꓗꓪ ꓑꓲꓸ ꓞꓹ_ ꓟ ꓡ ꓞꓳ ꓗꓪ꓾ ꓐꓬ ꓡꓰ ꓟꓽ ꓓ ꓟ ꓠꓴꓽ_ ꓟ_ ꓐꓰ ꓢꓲꓺ ꓡꓲ_ ꓟ ꓠꓲꓹ ꓟ ꓡꓰꓽ ꓬꓰ” ꓠꓹ ꓟ ꓢꓯꓼ ꓕꓵꓼ_ ꓡꓳ꓿ 1 ꓒꓲ 3ꓽ3-4꓿
	ꓝꓴꓲ ꓙꓳ ꓢꓴ ꓐꓴ ꓔꓯ ꓔꓰꓹ ꓔꓰꓹ ꓡꓰꓽ ꓡꓵꓹ ꓔꓴ ꓖꓶ_ ꓟ ꓑꓶ ꓓꓴ ꓦꓻ ꓗꓪ ꓮꓽ ꓘꓶꓸ ꓠꓲꓹ ꓡꓱꓻ ꓡ_ ꓡꓳ꓿ ꓚꓲ ꓛꓬ ꓠꓲꓹ ꓡꓶꓽ ꓔꓯ ꓟꓽ ꓣꓷꓠ ꓠꓹ ꓟ ꓠꓲꓹ ꓞꓽ ꓢꓲ꓾ ꓙꓲ-ꓢꓴ ꓐꓱ ꓶ ꓫꓸ ꓜꓲꓽ_ ꓟ ꓗꓪ ꓗꓹ ꓛꓲ_ ꓟ ꓢꓶꓹ ꓢꓶꓽ ꓓꓱꓼ ꓓꓳ ꓡ_ ꓡꓳ꓿ ꓙꓲ-ꓢꓴ ꓟꓬꓱꓺ ꓔꓯ ꓣꓷꓠ ꓢꓴ ꓐꓴ ꓗꓳ ꓡꓳ ꓗꓪ ꓠꓬ꓾ ꓞꓳ ꓙꓳ_ ꓟ ꓗꓪ ꓑꓶꓸ ꓡꓰ ꓓꓴ ꓙꓳ_ ꓟ ꓔꓯ ꓡꓳꓸ ꓟꓳ_ ꓡꓳ꓿ ꓕꓱ ꓟꓬ ꓫꓵꓽ ꓠꓬ ꓦꓻ ꓠꓲꓹ ꓡꓱ_ ꓟ ꓗꓪ ꓐꓰ ꓓꓱꓼ ꓓꓳ ꓡ_ ꓟ ꓢꓶꓹ ꓢꓶꓽ ꓥ ꓡꓳ꓿
	ꓖꓳ ꓡꓱ ꓥ_ ꓟꓲ ꓤꓶꓻ ꓫꓵꓼ ꓗꓪ ꓦꓻ ꓕꓲ ꓒꓳꓹ ꓠꓲꓹ ꓡꓱꓻ_ ꓟ ꓠꓬ꓾ ꓧꓶꓸ ꓕꓯ ꓟ ꓔꓯ ꓟꓽ ꓫꓱꓸ꓿ ꓠꓲꓹ ꓡꓶꓸ ꓢꓲꓽ ꓡꓶꓸ ꓗꓷꓳ꓾ ꓐꓰ ꓐꓯ ꓢꓲ꓾ ꓘꓴ ꓜꓲ ꓞꓳ ꓠꓯꓸꓼ ꓗꓪ ꓬꓲ ꓜꓴꓻ ꓬꓲ ꓟꓯꓼ ꓓꓵꓽ ꓩꓴ ꓡ_ ꓡꓳ꓿ ꓬꓲꓸ_ ꓡꓰꓽ꓾ ꓔꓱꓹ ꓚꓵꓺ_ ꓟ ꓦꓻ ꓤꓶꓻ ꓔꓯ ꓟꓳꓸ ꓖꓶ ꓓꓳ ꓡ_ ꓟ ꓙꓵꓻ ꓠꓲꓹ ꓔꓯ ꓠꓽ ꓡꓳꓸ ꓟꓽ ꓟꓳ꓿ ꓕꓲ ꓑꓹ ꓤ ꓡꓬꓸ ꓔꓬ ꓟ ꓠꓬꓲ ꓟꓳ ꓓꓴ ꓠꓬ ꓞꓼ ꓐꓰ ꓫꓵꓻꓳ꓿
	ꓮꓽ ꓘꓶꓸ ꓟꓬꓱꓺ ꓓꓳꓽ ꓙꓳ ꓔꓬ ꓟ ꓦ ꓗꓪ ꓑꓶꓸ ꓡꓰ ꓓꓴ ꓖꓳ ꓟ ꓠꓬ꓾ ꓬꓲꓸ ꓫꓵꓼ ꓕꓲ ꓫꓵꓽ ꓔꓯ ꓠꓲꓹ ꓡꓱꓻ_ ꓟ ꓞꓳ ꓤ ꓚꓰꓺ ꓠꓲꓹ ꓗꓪ ꓐꓰ ꓒꓬꓱꓼ ꓡ_ ꓟ_ ꓡꓰꓽ ꓥ ꓡꓳ꓿ ꓖꓳ ꓡꓱ ꓠꓬꓲ ꓬꓲ ꓫꓵꓼ ꓦ ꓡꓱ ꓡ ꓢꓴ ꓖꓳ ꓕꓲ ꓧꓳꓽ ꓠꓬ꓾ ꓢꓲ ꓫꓬ ꓕꓳ ꓶ ꓗꓪ ꓟ ꓔꓱꓹ ꓚꓵꓺ_ ꓟ ꓔꓯ ꓠꓺ ꓠꓹ ꓠꓲꓹ ꓟꓽ ꓫꓵ꓿ ꓦ ꓡꓱ ꓚꓱꓹ ꓑꓮꓲ꓾ ꓥ ꓠꓬ ꓜꓲꓼ ꓓꓴ ꓗꓪ ꓠꓲꓹ ꓟ ꓔꓯ ꓗꓹ ꓛꓲꓽ ꓡꓰ ꓝꓲ_ ꓡꓳ ꓫꓵꓽ ꓟꓽ ꓙꓳ ꓕꓯ ꓠꓽ꓾ ꓬꓲ ꓪ ꓠꓬ ꓜꓲꓼ ꓓꓴ ꓖꓳ ꓟ ꓔꓯ ꓟꓽ ꓠꓲꓹ ꓡꓱꓻ꓿
	ꓚꓵꓺ ꓚꓵꓺ ꓓꓵ ꓙ ꓒꓳꓹ ꓬꓲꓼ ꓡ ꓢꓴ ꓐꓴ ꓠꓽ꓾ ꓪꓴ-ꓢ_ ꓐꓰ꓾ ꓕꓲ ꓞꓲꓼ ꓕꓲ ꓑ ꓟ ꓫꓵꓽ ꓪꓴ ꓔꓯ꓾ ꓤꓶꓻ ꓐꓱ ꓶ ꓬꓳꓹ ꓚꓲꓽ_ ꓟ ꓚꓬꓹ_ ꓥꓳ꓿ ꓠꓬꓲ ꓠꓬꓲ ꓞꓳ ꓤ ꓮꓽ ꓘꓶꓸ ꓠꓲꓹ ꓒꓴ_ ꓟ ꓘꓴ ꓜꓲ ꓞꓳ ꓗꓪ꓾ ꓪꓴ-ꓢ ꓐꓱ ꓶ ꓔꓲꓺ ꓖꓶ ꓣꓱꓽ ꓙ ꓠꓲꓹ ꓫꓵ_ ꓟ ꓠꓲꓹ ꓟ ꓮ ꓡꓲ ꓗꓪ ꓙꓳ_ ꓡ? ꓓꓵ ꓙ ꓒꓳꓹ ꓬꓲꓼ ꓡ ꓢꓲ ꓘꓴ ꓜꓲ ꓞꓳ ꓗꓪ ꓓꓵꓽ ꓡ ꓢꓴ ꓐꓴ ꓥ_ ꓟꓲ꓾ ꓘꓶ ꓘꓹ ꓠꓲꓹ ꓘꓹ ꓔꓬ ꓢꓰꓽ ꓡꓳ꓾ ꓟꓲ ꓠꓯ ꓔꓯ ꓠꓲꓹ ꓠꓵ ꓔꓯ ꓢꓰꓽ ꓡꓳ꓿ ꓬꓲ ꓪ ꓠꓬ ꓟꓽ ꓓꓵ ꓙ ꓒꓳꓹ ꓬꓲꓼ ꓡ ꓢꓰꓽ ꓕꓯ ꓟ ꓕꓯ ꓢꓲ꓾ ꓚꓲ ꓛꓬ ꓠꓲꓹ ꓡꓶꓽ ꓔꓯ ꓟꓽ ꓣꓷꓠ ꓟ_ ꓐꓰ꓾ ꓙꓲ-ꓢꓴ ꓗ ꓠꓯ ꓛꓳ ꓠꓲꓹ ꓫꓵ_ ꓟ ꓠꓲꓹ ꓟ ꓪꓴꓽ ꓡ_ ꓟ ꓟꓽ ꓙꓳ꓿ ꓘꓴ ꓜꓲ ꓞꓳ ꓗꓪ ꓪꓴ-ꓢ ꓔꓯ ꓙꓳꓺ ꓒꓵꓽ_ ꓟ ꓠꓲꓹ ꓟ ꓠꓬ ꓐꓬꓺ ꓡꓰ ꓔꓬ_ ꓡꓳ꓿
	ꓘꓴ ꓜꓲ ꓞꓳ ꓗꓪ ꓙꓵꓻ ꓚꓱꓹ ꓟꓽ ꓧꓳꓹ ꓡꓯ ꓘꓳ ꓟ ꓙꓳ ꓔꓬ ꓥ_ ꓟꓲ꓾ ꓙꓲ-ꓢꓴ ꓗ ꓠꓯꓸ ꓚꓵꓺ ꓚꓵꓺ ꓛꓳ ꓔꓬ ꓢꓴ ꓙꓳ_ ꓢꓰꓽ ꓡꓳ꓿ ꓬꓲ ꓪꓴꓸ ꓟ ꓝꓲ ꓓꓴ ꓐꓴ ꓦꓬ ꓠꓬꓲ ꓗꓸ ꓠꓯꓸ ꓡꓳꓸ ꓟꓳ ꓪ ꓟꓽ ꓓ ꓟ꓾ ꓦꓻ ꓕꓲ ꓒꓳꓹ ꓗꓪ ꓠꓲꓹ ꓡꓱꓻ_ ꓟ ꓔꓯ ꓠꓬ꓾ ꓙꓲ-ꓢꓴ ꓬꓯꓼ ꓡ_ ꓐꓰ ꓬꓰ_ ꓕꓯ ꓪꓴ-ꓢ ꓬꓲ ꓤ ꓠꓱ ꓐꓴ ꓗꓳ ꓡꓳ ꓗꓪ ꓡꓳꓸ ꓟꓳ ꓪ_ ꓥꓳ꓿ ꓪꓴ-ꓢ ꓬꓲ ꓢꓲ-ꓫꓬ-ꓟ-ꓦ ꓧꓳꓸ ꓧꓳꓽ ꓖꓶ ꓩꓴ ꓡ_ ꓕꓯ꓾ ꓞꓳ ꓤ ꓮ ꓟꓬꓹ ꓠꓬ ꓪꓴ-ꓢ_ ꓐꓰ ꓬꓲ ꓐꓯ ꓘꓶꓽ ꓔꓲꓸ ꓫꓵ ꓟꓲ ꓠꓯ ꓔꓯ ꓠꓲꓹ ꓠꓵ ꓔꓬ ꓟ ꓘꓴ ꓜꓲ ꓞꓳ ꓗꓪ ꓐꓰ ꓧꓹ ꓓꓳꓺ ꓡ_ ꓥꓳ꓿ ꓟꓸ ꓟꓲ ꓚꓺ ꓒ ꓐꓴ_ ꓐꓰ ꓑ ꓫꓬ ꓐꓴ ꓠꓬ ꓬꓲ ꓪ ꓔꓯ ꓙꓲ-ꓢꓴ ꓬꓯꓼ ꓡ_ ꓟ ꓦꓬ ꓠꓬꓲ ꓐꓱ ꓶ ꓙ ꓖꓶ ꓐ ꓡ ꓝꓲ_ ꓟ꓾ ꓔꓱꓹ ꓚꓵꓺ_ ꓟ ꓟꓸ ꓟꓲ ꓔꓯ ꓠꓲꓹ ꓒꓴ ꓒꓴ_ ꓐꓰ ꓘꓳ ꓣꓴ_ ꓥꓳ꓿
	ꓞꓳ ꓤ ꓔꓯ ꓟꓯꓼ ꓬꓰ ꓔꓬ ꓟ ꓢ-ꓓꓯ ꓠꓬ ꓟꓬꓱꓽ ꓔꓱ ꓟ ꓔꓯ ꓗꓽ ꓔ ꓠꓲꓹ ꓫꓵ_ ꓟ ꓑꓶ ꓓꓴ꓾ ꓬꓲꓸ ꓚꓬꓼ ꓕꓲ ꓫꓵꓽ ꓚꓰꓼ ꓢꓲ ꓦ ꓗꓪ ꓠꓲꓹ ꓒꓵꓽ ꓠꓲꓹ ꓡꓱꓻ_ ꓟ ꓔꓯ ꓗꓽ ꓔ_ ꓥꓳ꓿ ꓢ-ꓓꓯ ꓠꓬ ꓬꓲ ꓡꓰ ꓗꓶꓸ ꓧꓳꓽ ꓙꓰ ꓐ ꓡ ꓠꓹꓼ ꓐꓰ ꓗ_ ꓟ ꓘꓴ ꓜꓲ ꓞꓳ ꓔꓯ ꓐꓳꓺ ꓡ ꓝꓲ ꓢꓲ꓾ ꓪꓴ-ꓢ ꓗꓪ ꓐꓰ ꓶꓼ ꓤ ꓫꓱꓹ ꓤ ꓘꓳ ꓣꓴ ꓟꓶ_ ꓡꓳ꓾ ꓐꓰ꓾ ꓓꓵꓽ ꓙ ꓥꓳꓽ ꓡꓰ ꓝꓲ_ ꓥꓳ꓿ ꓖꓳ ꓡꓱ ꓢꓲ ꓞꓳ ꓤ ꓮ ꓟꓬꓹ ꓠꓬ ꓠꓲꓹ ꓒꓴ ꓗꓹ ꓛꓲ ꓢꓲ꓾ “ꓪꓴ-ꓢ ꓡꓰ ꓶꓼ ꓤ ꓫꓱꓹ ꓤ ꓮꓽ ꓟꓬꓹ ꓖꓶ ꓡ ꓗꓷꓳ꓾” ꓐꓰ꓾ ꓐꓯ_ ꓥꓳ꓿ ꓚꓵꓺ ꓚꓵꓺ ꓐꓯ_ ꓕꓯ ꓠꓽ꓾ ꓟꓬꓱꓽ ꓖꓳ ꓟ ꓔꓯ ꓬꓰ ꓔꓬ ꓢꓴ ꓠꓬ ꓥꓶꓺ_ ꓟ ꓦ ꓜꓴꓻ ꓥ ꓡꓳ꓿ ꓢ-ꓓꓯ ꓠꓬ ꓦ ꓡꓱ ꓚꓱꓹ ꓒꓬꓱꓽ ꓣꓴ ꓢꓲ꓾ ꓙꓲ-ꓢꓴ ꓢꓲꓺ ꓤ ꓜꓴꓻ ꓮ ꓙꓵꓽ ꓟ ꓪꓴꓸ ꓗꓪ ꓙꓵꓽ ꓪ ꓣꓱꓽ ꓡ_ ꓥꓳ꓿ ꓢ-ꓓꓯ ꓠꓬ ꓞꓳ ꓤ ꓐꓴ ꓔꓯ ꓫꓱꓽ ꓥꓳꓽ ꓡꓰ ꓝꓲ ꓠꓹ ꓟ ꓐꓱ ꓶ꓾ ꓔꓱꓹ_ ꓟ_ ꓐꓰ ꓟꓽ ꓔꓱꓹ ꓟ ꓔꓯ ꓦꓱꓹ ꓔ_ ꓟ ꓞꓳ ꓤ ꓠꓲꓹ ꓒꓴ ꓓꓴ ꓟꓬꓱꓽ ꓗꓪ ꓐꓰ ꓢꓯꓼ ꓕꓵꓼ ꓔꓬ_ ꓡꓳ꓿
	ꓖꓳ ꓡꓱ ꓥ_ ꓟꓲ ꓪꓴ-ꓢ ꓐꓯ ꓘꓶ ꓠꓬꓲ ꓟꓳ ꓓꓴ ꓔꓯ ꓣꓱꓽ ꓢꓲ ꓚꓬꓹ ꓠꓬꓲ_ ꓟ ꓗꓪ ꓐꓰ ꓢ-ꓓꓯ ꓬꓰ_ ꓟ ꓟꓬꓱꓽ ꓔꓯ ꓢꓻ ꓢꓻ_ ꓐꓰ ꓢꓷ ꓡꓰ ꓓ_ ꓥꓳ꓿ ꓚꓲ ꓛꓬ ꓠꓲꓹ ꓡꓶꓽ ꓔꓯ ꓟꓽ ꓣꓷꓠ ꓠꓹ ꓟ_ ꓐꓰ ꓟꓲ ꓠꓯ ꓚꓱꓹ ꓔꓯ ꓟꓽ ꓛꓳ ꓠꓹ ꓟ ꓟꓸ ꓘꓶꓽ ꓔꓯ ꓡꓳꓺ ꓗꓷ ꓢꓲ꓾ ꓢꓲ ꓫꓬ ꓕꓳ ꓶ ꓢꓷ ꓙ ꓟꓳ ꓙ ꓓꓴ ꓔꓯ ꓟꓽ ꓒꓵꓽ ꓔꓬ ꓟ ꓟꓵꓽ ꓥ ꓕ ꓑꓳ ꓗꓪ ꓠꓬ꓾ ꓪꓴ-ꓢ ꓬꓲ ꓶꓼ ꓤ ꓫꓱꓹ ꓤ ꓟꓽ ꓘꓳ ꓣꓴ ꓟꓶ꓾ ꓐꓯ_ ꓟ ꓠꓽ ꓔꓲꓺ ꓢꓲꓽ_ ꓡꓳ꓿ “ꓬꓲ ꓪ ꓫꓱꓹ ꓔꓯ ꓡꓳꓸ ꓢꓲ ꓬꓲ ꓪ ꓙ ꓠꓲꓹ ꓔꓯ ꓢꓷ ꓡꓰ ꓓ_ ꓡꓳ꓾” ꓐꓯ_ ꓟ ꓗꓺ ꓫꓵꓺ ꓔꓯ ꓛꓳ ꓢꓲ ꓐꓯ_ ꓕꓯ꓾ ꓟꓬꓱꓽ ꓕꓱ ꓟ ꓠꓬ ꓪꓴ-ꓢ ꓬꓲ ꓢꓲ-ꓫꓬ-ꓟ-ꓦ ꓗꓪ ꓐꓰ ꓬꓰ ꓓꓳ ꓡ_ ꓟ ꓟꓽ ꓥ꓾ ꓐꓯ_ ꓟ ꓔꓲꓺ ꓢꓲꓽ_ ꓡꓳ꓿
	ꓪꓴ-ꓢ ꓐꓯ ꓘꓶ ꓠꓯꓸꓼ ꓗꓪ ꓟ ꓔꓱꓹ ꓚꓵꓺ_ ꓟ ꓠꓬ꓾ ꓢ-ꓓꓯ ꓗꓶꓸ_ ꓟ ꓚꓴꓽ ꓬꓲꓹ ꓔꓯ ꓗꓽ ꓔ ꓓꓴ ꓚꓬꓺ ꓠꓲ ꓕꓲꓽ ꓟ ꓥ ꓡꓳ꓿ ꓔꓱꓹ ꓚꓵꓺ_ ꓟ ꓖꓳ ꓟ ꓔꓯ ꓡꓳꓺ ꓔ_ ꓟ ꓠꓽ꓾ ꓠꓬꓲ ꓠꓬꓲ ꓟꓲ ꓠꓯ ꓗꓪ ꓐꓲꓺ ꓞꓹ_ ꓟ ꓥꓶꓺ_ ꓟ ꓟꓬꓱꓽ ꓔꓯ ꓗ ꓘꓶꓽ ꓒꓴꓺ ꓖꓶ ꓔꓬ ꓟ ꓥ ꓡꓳ꓿ ꓪꓴ-ꓢ ꓐꓯ ꓘꓶ ꓬꓲ ꓬꓳꓹ ꓚꓲꓽ ꓓꓴ ꓔꓯ ꓞꓳ ꓤ ꓐꓴ ꓟꓽ ꓧꓪꓸ ꓛꓲ ꓔꓬ꓿ ꓙꓵꓽ ꓗ ꓔꓯ ꓘꓳ ꓣꓴ ꓥꓳꓽ ꓡꓰ_ ꓟ ꓑꓶ ꓓꓴ꓾ ꓓꓵꓽ ꓙ ꓒꓳꓹ ꓬꓲꓼ ꓡ_ ꓟ ꓚꓱꓹ_ ꓐꓰ ꓢꓲ ꓫꓬ ꓡꓰ ꓝꓲ_ ꓟ ꓚꓱꓹ ꓗꓪ ꓥ_ ꓟꓲ ꓥꓳꓽ ꓡꓰ ꓢꓲ꓾ ꓦ ꓗꓪ ꓠꓲꓹ ꓒꓵꓽ ꓠꓲꓹ ꓡꓱꓻ_ ꓟ ꓬꓲꓸ ꓕꓲꓸ ꓥ_ ꓟꓲ ꓞꓰꓻ ꓬꓯꓼ ꓙꓰ_ ꓡꓳ꓿ ꓠꓬꓲ ꓠꓬꓲ ꓟ ꓣꓳ ꓤꓶꓻ ꓗꓪ ꓦ ꓕꓲ ꓒꓳꓹ ꓗꓪ ꓠꓲꓹ ꓒꓵꓽ ꓠꓲꓹ ꓡꓱꓻ_ ꓟ ꓟꓬꓱꓽ ꓗꓪ ꓢꓲ-ꓫꓬ-ꓟ-ꓦ ꓟꓽ ꓔꓺ ꓞꓹ_ ꓟ ꓬꓲ ꓚꓵꓺ ꓘꓶꓽ ꓔꓯ ꓕꓱ ꓗꓪ ꓡꓳꓸ ꓟꓳ_ ꓡꓳ꓿ (2 ꓡꓱ 7ꓽ9-11ꓼ ꓟ 7ꓽ16)꓿

ꓚꓳꓺ ꓪꓴꓸ ꓒꓬꓱꓼ ꓡ ꓝꓲ_ ꓟ ꓙꓵꓽ ꓗ

	ꓙꓲ-ꓢꓴ ꓫꓵꓻ ꓙ_ ꓟ ꓗꓪ ꓐꓰ ꓙꓵꓽ ꓗ ꓔꓯ ꓒꓬꓹ ꓩꓴ ꓗꓷꓳ꓾ ꓐꓰ꓾ ꓦ ꓡꓱ ꓚꓱꓹ ꓟꓸ ꓒ ꓐꓴ ꓡꓰ ꓟꓸ ꓟꓲ ꓒꓶꓻ_ ꓡꓳ꓿ ꓕꓲ ꓐꓱ ꓠꓬ ꓙꓵꓽ ꓗ ꓔꓯ ꓠꓲꓹ ꓫ ꓓꓴ ꓮꓸ ꓑꓶꓺ ꓕꓲ ꓫꓵꓽ_ ꓡꓰ ꓐꓰ ꓔꓯꓺ ꓢꓲ ꓟꓸ ꓟꓲ ꓚꓺ_ ꓡꓳ꓿ ꓙꓵꓽ ꓗ ꓬꓲ ꓞꓳꓹ ꓚꓺ ꓔꓯ ꓔꓳꓹ ꓢꓲ꓾ ꓶꓼ ꓥꓳꓽ ꓫꓱꓹ ꓥꓳ ꓠꓯꓸꓼ ꓗꓪ ꓩꓴ ꓔ ꓟ ꓔꓯ ꓘꓳ ꓣꓴ ꓠꓹ ꓟ ꓬꓲ ꓪ ꓟꓸ ꓖꓶ_ ꓡꓳ꓿
	ꓖꓳ ꓡꓱ ꓥ_ ꓟꓲ ꓟꓷ ꓠꓷ ꓝ ꓒ ꓐꓴ_ ꓐꓰ ꓝꓲ ꓓꓴ ꓐꓴ ꓡꓰ ꓢꓲ ꓫꓬ_ ꓟ ꓙꓵꓽ ꓗ ꓔꓯ ꓘꓳ ꓣꓴ ꓔ ꓟ ꓚꓱꓹ ꓠꓽ ꓕꓱ ꓡꓱ ꓟꓽ ꓥ꓿ “ꓖꓳ ꓡꓱ ꓢꓲ ꓥꓪ ꓠꓬ ꓚꓳꓺ ꓪꓴꓸ_ ꓡꓰ ꓐꓰ ꓙ ꓖꓴ ꓫꓱꓽ_ ꓥꓳ꓿ ꓮ ꓡꓲꓳ ꓐꓯ ꓠꓬ ꓠꓴ ꓕꓵꓼ ꓘꓶꓽ ꓔꓯ ꓥꓪ ꓧꓪꓺ ꓗꓷꓳ꓾” ꓐꓰ꓾ ꓟꓴ ꓖꓪ ꓕꓳ ꓶ 119ꓽ45 ꓗꓪ ꓐꓯ_ ꓡꓳ꓿ ꓝꓲ ꓓꓴ ꓬ-ꓗꓴ ꓥ_ ꓟꓲ ꓙꓵꓽ ꓗ ꓔꓯ ꓖꓴꓺ ꓢꓲ꓾ “ꓚꓳꓺ ꓪꓴꓸ ꓒꓬꓱꓼ ꓡ ꓝꓲ_ ꓟ ꓜꓳꓽ ꓓꓰ ꓡꓰ_ ꓟ ꓙꓵꓽ ꓗ꓾” ꓐꓰ꓾ ꓬ-ꓗꓴ ꓕꓳ ꓶ 1ꓽ25 ꓗꓪ ꓐꓯ ꓔ_ ꓡꓳ꓿ ꓟꓳ ꓖꓶ ꓓꓴ ꓕꓳ ꓶ ꓐꓳ ꓢꓴ ꓡꓰ ꓥ_ ꓟꓲ꓾ “ꓢꓯꓼ ꓟꓬ ꓢꓲꓹ ꓜꓲ ꓗꓪ ꓛꓲ ꓬꓰ ꓠꓹ ꓟ ꓙꓵꓽ ꓪ ꓟꓶ ꓢꓲ꓾ ꓗ ꓘꓶ ꓗꓪ ꓐꓰ ꓡꓳ ꓒꓱ ꓗꓪ ꓓꓵꓽ ꓡꓰ ꓓꓻ_ ꓟ꓾ ꓚꓲ ꓛꓬ ꓐꓵ ꓞꓶ ꓞꓲꓽ ꓢꓴ ꓠꓬ ꓶꓼ ꓙꓳ ꓫꓱꓹ ꓙꓳ_ ꓡꓳ꓾ ꓐꓰ ꓐꓯ_ ꓡꓳ꓿ ꓟꓳ 22ꓽ14꓿
	ꓮ ꓧꓪꓹ ꓙꓵꓽ ꓗ ꓔꓯ ꓡꓶꓸ ꓑ ꓗꓷ ꓓꓻ_ ꓡꓳ ꓫꓵꓽ ꓥ ꓕꓯ ꓠꓽ꓾ ꓙꓵꓽ ꓗ ꓔꓯ ꓡꓳꓺ ꓩꓴ ꓗꓷ ꓓꓻ_ ꓡꓳ ꓫꓵ ꓥ ꓕꓯ ꓠꓽ꓾ ꓝꓴꓲ ꓑꓶ ꓓꓴ ꓐꓯ ꓟꓴ ꓘꓶ_ ꓟ ꓗꓪ ꓐꓰ ꓞꓳ ꓤ ꓔꓯ ꓚꓬꓴꓹ ꓠꓹ ꓟ꓾ ꓙꓲ-ꓢꓴ ꓫꓵꓻ ꓙ ꓟꓽ ꓛꓵ ꓡꓳ ꓫꓵꓽ ꓥ ꓡꓳ꓿ ꓪꓴ-ꓢ ꓬꓲ ꓤꓽ ꓔꓲꓸ ꓠꓬ ꓙꓵꓽ ꓗ ꓔꓯ “ꓐꓲꓺ ꓡꓰ ꓝꓲ_ ꓐꓰ” ꓡ_ ꓟ ꓥ ꓡꓳ꓿ ꓖꓳ ꓟ_ ꓡꓰꓽ ꓟꓽ ꓞꓲ ꓢꓲꓺ ꓒ ꓡꓰ ꓥꓪ ꓠꓬ ꓙꓵ ꓗ ꓔꓯ “ꓒꓬꓹ ꓗꓷ_ ꓐꓰ ꓡ_ ꓡꓳ ꓠꓽ ꓟꓽ ꓥ꓾” “ꓙꓵꓽ ꓗ ꓕꓳ ꓶ ꓗꓪ ꓕꓲ ꓔꓳꓹ ꓕꓲ ꓖꓳꓼ ꓤ ꓥ_ ꓟꓲ ꓟꓽ ꓒꓲꓼ ꓬꓰ꓾” “ꓥꓪ ꓪꓴ-ꓢꓻꓳ꓾ ꓠꓴ ꓠꓲꓹ ꓡꓶꓽ ꓬꓰ ꓠꓹ ꓟ ꓥꓪ ꓗꓹ ꓛꓲ_ ꓡꓳ꓿ ꓥ ꓡꓳ꓾ ꓠꓴ ꓙꓵꓽ ꓗ ꓥꓪ ꓠꓲꓹ ꓟ ꓠꓯꓸꓼ ꓗꓪ ꓓꓯ_ ꓡꓳ꓾” ꓐꓰ꓾ ꓐꓯ_ ꓡꓳ꓿ ꓟ  5ꓽ17-18ꓼ ꓖꓪ 40ꓽ8ꓼ ꓢ 42ꓽ21꓿
	ꓙꓵꓽ ꓗ ꓠꓬ ꓪꓴ-ꓢ ꓬꓲ ꓢꓲꓺ ꓠꓲꓹ ꓔꓯ ꓟꓳꓸ ꓖꓶ ꓔꓬ ꓟ ꓥ ꓠꓬꓲ꓾ ꓙꓵꓽ ꓗ ꓔꓯ ꓡꓶꓸ ꓑ ꓗꓷ ꓟꓽ ꓓ꓿ ꓪꓴ-ꓢ ꓠꓬ ꓠꓵ ꓠꓲꓹ ꓥ ꓡꓳ꓿ ꓪꓴ-ꓢ ꓬꓲ ꓙꓵꓽ ꓗ ꓥ_ ꓟꓲ ꓠꓵ ꓠꓲꓹ ꓥ ꓡꓳ꓿ “ꓠꓵ ꓠꓲꓹ ꓠꓬ ꓙꓵꓽ ꓗ ꓔꓯ ꓐꓲꓺ ꓡꓰ ꓝꓲ_ ꓟ ꓥ ꓡꓳ꓿” “ꓠꓴ ꓙꓵꓽ ꓗ_ ꓟꓲ ꓔꓱꓹ_ ꓟ ꓥ ꓡꓳ꓿” “ꓮ ꓡꓲꓳ ꓐꓯ ꓠꓬ ꓠꓴ ꓕꓵꓼ ꓘꓶ ꓮ ꓙꓵꓽ ꓠꓬ ꓙꓲ ꓫꓬ_ ꓟ ꓥ ꓡꓳ꓿” “ꓖꓳ ꓡꓱ ꓥ_ ꓟꓲ ꓙꓵꓽ ꓗ ꓠꓬ ꓢꓲꓽ ꓫꓬ_ ꓟ ꓥ ꓡꓳ꓿ ꓕꓵꓼ ꓪ_ ꓟꓲ ꓢꓲ ꓫꓬ_ ꓟ_ ꓐꓰ ꓙꓲ ꓫꓬ_ ꓟ_ ꓐꓰ ꓙꓲ_ ꓟ ꓥ ꓡꓳ꓿” ꓣꓳ 13ꓽ10ꓼ ꓖꓪ 119ꓽ142ꓹ 172ꓼ ꓣꓳ 7ꓽ12꓿ ꓙꓵꓽ ꓗ ꓕꓱ ꓟ ꓠꓬ ꓪꓴ-ꓢ_ ꓐꓰ ꓕꓲ ꓡꓰꓹꓼ ꓕꓲ ꓞꓲꓼ ꓕꓲ ꓑ ꓙꓳ ꓔꓬ_ ꓥꓳ꓿
	ꓞꓳ ꓤ ꓐꓴ ꓔꓯ ꓪꓴ-ꓢ ꓙꓵꓽ ꓗ ꓛꓳꓻ ꓝꓲ ꓢꓲ꓾ ꓪꓴ-ꓢ_ ꓐꓰ ꓧꓳꓹ ꓡꓰ ꓝꓲ_ ꓟ ꓠꓬ꓾ ꓓꓵꓽ ꓙ ꓒꓳꓹ ꓬꓲꓼ ꓡ_ ꓟ_ ꓐꓰ ꓢꓲ ꓫꓬ ꓡꓰ ꓝꓲ_ ꓟ ꓟꓬꓱꓽ ꓗꓪ ꓐꓰ ꓥ ꓡꓳ꓿ ꓬꓲ ꓚꓰ ꓬꓲ ꓪꓴ ꓕꓯ ꓞꓳ ꓤ ꓠꓬ ꓪꓴ-ꓢ ꓙꓵꓽ ꓗ_ ꓐꓰ ꓧꓳꓹ_ ꓟ꓾ ꓐꓲꓺ ꓜꓲꓼ_ ꓟ ꓥ ꓡꓳ꓿ ꓖꓳ ꓡꓱ ꓥ_ ꓟꓲ ꓝꓴꓲ ꓡꓰ ꓞꓳ ꓤ ꓔꓯ꓾ ꓚꓰꓼ ꓢꓴ ꓪꓴ-ꓢ ꓔꓯ ꓐꓰ ꓗꓷꓹ ꓶꓽ ꓡꓰ ꓝꓲ_ ꓡꓳ꓿ ꓞꓳ ꓤ ꓠꓲꓹ ꓟ ꓠꓬ ꓪꓴ-ꓢ ꓬꓲ ꓕꓵꓼ ꓪ (ꓙꓵꓽ ꓗ) ꓔꓯ ꓒꓳꓹ ꓔꓳꓹ ꓪꓴꓸ ꓔꓴ_ ꓡꓳ꓿ “ꓧꓪꓽ ꓠꓲꓹ ꓡꓶꓽ ꓔꓯ ꓥꓳꓺ_ ꓟ ꓠꓬ ꓪꓴ-ꓢ ꓔꓯ ꓛꓴꓽ ꓙꓳ_ ꓟ ꓥ ꓡꓳ꓿ ꓮ ꓡꓲꓳ ꓐꓯ ꓠꓬ ꓧꓪꓽ ꓠꓲꓹ ꓡꓶꓽ ꓠꓽ ꓪꓴ-ꓢ ꓙꓵꓽ ꓗ ꓔꓯ ꓟꓽ ꓛꓳ꓿” ꓣꓳ 8ꓽ7꓿ ꓖꓳ ꓡꓱ ꓥ_ ꓟꓲ ꓞꓳ ꓤ ꓐꓴ ꓠꓬ ꓪꓴ-ꓢ ꓐꓰ ꓧꓳꓹ ꓡꓰ ꓢꓲ꓾ ꓚꓰꓼ ꓢꓴ ꓪꓴ-ꓢ_ ꓐꓰ ꓙꓲꓻ ꓙꓲ ꓜꓳꓽ ꓜꓳ ꓢꓯꓸ ꓔꓬ ꓪ ꓠꓹ ꓟ꓾ “ꓪꓴ-ꓢ ꓠꓬ ꓬꓲ ꓤ ꓔꓲ ꓖꓶ ꓗꓷ ꓗꓪ ꓛꓲ ꓟꓲ ꓠꓯ ꓞꓳ ꓤ ꓔꓯ ꓠꓲꓹ ꓠꓵ_ ꓡꓳ꓿” ꓕꓱ ꓡꓱ ꓐꓰ ꓑꓶꓸ ꓡꓰ_ ꓟ ꓔꓯ ꓫꓬꓹ ꓦꓵꓻ_ ꓟ꓾ ꓐꓰ꓾ ꓐꓯ_ ꓡꓳ꓿ “ꓮ ꓟ ꓥ_ ꓟꓲ ꓫꓬꓹ ꓦꓵ ꓔ_ ꓟ ꓟꓽ ꓥ ꓠꓬ꓾ ꓪꓴ-ꓢ ꓗꓴꓷꓼ ꓗꓪ ꓬꓲ ꓓꓵꓽ ꓡꓰ ꓟꓽ ꓓ꓿” ꓬꓳ 3ꓽ16ꓹ 3꓿

ꓝꓴꓲ ꓑꓶ ꓓꓴ ꓐꓯ ꓟꓴ ꓘꓶ_ ꓟ 

	ꓪꓴ-ꓢ_ ꓐꓰ ꓧꓳꓹ ꓡꓰ ꓠꓹ ꓟ ꓐꓱ ꓶ ꓬꓲ ꓪꓴꓸ ꓕꓲ ꓫꓵꓽ ꓬꓰ ꓠ ꓗ_ ꓟ ꓟꓬꓱꓽ ꓠꓬ꓾ ꓝꓴꓲ ꓑꓶ ꓓꓴ ꓐꓯ ꓟꓴ ꓘꓶꓽ_ ꓟ ꓔꓯ ꓢꓷ ꓠꓹ ꓟ ꓥ ꓡꓳ꓿ “ꓙꓵꓽ ꓗ ꓛꓬꓻ ꓗꓷ_ ꓟ ꓠꓬ ꓝꓴꓲ ꓥ ꓡꓳ꓿” 1 ꓬꓳ 3ꓽ4꓿ “ꓮ ꓡꓲꓳ ꓐꓯ ꓠꓬ ꓙꓵ ꓗ ꓗꓪ ꓐꓰ ꓝꓴꓲ ꓔꓯ ꓢꓷ_ ꓡꓳ꓿” ꓣꓳ 3ꓽ20꓿ ꓝꓴꓲ ꓙꓳ ꓢꓴ ꓞꓳ ꓤ ꓕꓲ ꓣꓳ ꓠꓬ ꓚꓲ ꓛꓬ ꓛꓬꓻ ꓖꓴ ꓥꓳꓽ ꓖꓴ ꓔꓯ ꓢꓷ ꓡꓰ ꓠꓹ ꓟ꓾ ꓐꓲꓺ ꓜꓲꓼ_ ꓟ ꓞꓳ ꓫꓱꓹ ꓪ ꓫꓱꓹ ꓔꓯ ꓖꓴꓺ ꓟꓳꓸ ꓖꓶ ꓔꓬ ꓟ ꓙꓵꓽ ꓗ ꓔꓯ ꓔꓯꓺ ꓓꓴ ꓬꓰ ꓢꓲ꓾ ꓚꓲ ꓛꓬ ꓞꓳ ꓙꓳ_ ꓟ ꓔꓯ ꓧꓪꓺ ꓠꓬꓲ ꓟꓰꓹ ꓠꓬꓲ ꓠ ꓗ_ ꓡꓳ꓿
	ꓙꓵꓽ ꓗ ꓠꓬ ꓞꓳ ꓤ ꓐꓴ ꓬꓰ_ ꓟ ꓝꓴꓲ ꓔꓯ ꓖꓴꓺ ꓟꓸ ꓖꓶ ꓐ ꓡ_ ꓥ_ ꓟꓲ꓾ ꓝꓴꓲ ꓗꓪ ꓐꓰ ꓡꓲꓹ ꓗꓷ ꓠꓹ ꓟ ꓬꓰ ꓙ ꓟꓽ ꓐ ꓡ꓿ ꓫꓵꓻ_ ꓟ ꓠꓬ ꓙꓵꓽ ꓗ ꓔꓯ ꓛꓬꓻ ꓗꓷ ꓢꓴ ꓐꓴ ꓟꓶ ꓠꓯ_ ꓟ ꓪꓽ ꓒꓵꓽ ꓥ ꓡꓳ꓾ ꓐꓰ꓾ ꓙꓵꓽ ꓗ ꓗꓪ ꓐꓯ ꓔ_ ꓡꓳ꓿ ꓞꓳ ꓤ ꓐꓴ ꓔꓯ ꓝꓴꓲ ꓑꓶ ꓓꓴ ꓐꓯ ꓟꓴ ꓘꓶꓽ_ ꓟ ꓗꓪ ꓐꓰ ꓡꓲꓹ ꓙꓰ ꓝꓲ ꓐ ꓡ_ ꓟ ꓠꓬ꓾ ꓶꓼ ꓓꓳꓽ ꓫꓱꓹ ꓓꓳꓽ ꓥ ꓡꓳ꓿ ꓖꓳ ꓕꓲ ꓣꓳ ꓠꓬ ꓚꓲ ꓛꓬ ꓛꓬꓻ ꓗꓷ ꓟ ꓙꓵꓽ ꓗ ꓔꓯ ꓔꓶꓺ ꓢꓴ ꓪꓴ-ꓢ ꓟꓲ ꓠꓬ ꓗꓪ ꓓꓵꓽ ꓙ ꓒꓳꓹ ꓬꓲꓼ ꓡ ꓠ ꓗ_ ꓡꓳ꓿ ꓖꓳ ꓟ_ ꓡꓰꓽ ꓟꓽ ꓞꓲ ꓝꓴꓲ ꓑꓲꓸ ꓓꓴ ꓟꓬꓱꓽ ꓐꓱ ꓶ ꓙꓲ-ꓢꓴ ꓫꓵꓻ ꓙ_ ꓟ ꓔꓯ ꓥ_ ꓟꓲ ꓙꓵꓻ ꓢꓲ ꓘꓳ ꓣꓴ ꓠ ꓗ_ ꓡꓳ꓿ ꓖꓳ ꓡꓱ ꓬꓰ_ ꓕꓯ “ꓗꓳꓸ ꓗꓷ ꓟ ꓦꓬ ꓠꓬꓲ ꓗꓪ ꓬꓲ ꓬꓰ ꓗꓷ ꓟ ꓝꓴꓲ ꓮ ꓙꓵꓽ ꓖ ꓖꓶ ꓟꓶ ꓡꓰ ꓢꓲ꓾” ꓪꓴ-ꓢ ꓬꓲ ꓤ ꓠꓱ ꓕꓲ ꓣꓳ ꓒꓬꓱꓼ ꓡ_ ꓥꓳ꓿
	ꓬꓲ ꓠꓬ ꓮ ꓟꓶ ꓪꓴ-ꓢ ꓙꓵꓽ ꓗ ꓔꓯ ꓟꓬ ꓒꓴ ꓒꓴ ꓛꓬꓻ ꓡꓰ ꓓ_ ꓥꓳ ꓪ? “ꓖꓳ ꓡꓱ ꓥ ꓕꓯ ꓣꓳꓽ ꓠꓬ ꓙꓵ ꓠꓲꓹ ꓗꓪ ꓐꓰ ꓙꓵꓽ ꓗ ꓔꓯ ꓖꓳꓽ ꓡꓰ ꓝꓲ_ ꓡ? ꓖꓳ ꓡꓱ ꓟꓽ ꓥ꓿ ꓣꓳ ꓠꓬ ꓙꓵꓽ ꓗ ꓔꓯ ꓕꓶꓻ ꓡꓰ ꓝꓲ_ ꓟ ꓥ ꓡꓳ꓿” ꓝꓴꓲ ꓔꓯ ꓟꓳ ꓫꓵꓻ ꓘꓷꓽ ꓡꓰ ꓢꓴ ꓣꓳ ꓠꓬ ꓝꓴꓲ ꓠꓯꓸꓼ ꓗꓪ ꓮ ꓡꓲ ꓐꓰ ꓡꓯ ꓫꓵ ꓢꓯꓸ ꓔꓬ ꓢꓰꓽ꓿ ꓣꓳ 3ꓽ31ꓼ 6ꓽ2꓿ ꓮ ꓡꓲꓳ ꓐꓯ ꓠꓬ ꓪꓴ-ꓢ ꓕꓵꓼ ꓪ ꓔꓯ ꓣꓳ ꓒꓵꓽ ꓛꓳ_ ꓟ ꓕꓱ ꓟ ꓠꓬ꓾ ꓬꓲ ꓔꓯ ꓠꓲꓹ ꓠꓵ_ ꓟ ꓥ ꓡꓳ꓿ ꓬꓲ ꓕꓵꓼ ꓪ ꓠꓬ ꓡꓲꓽ_ ꓟ ꓟꓽ ꓥ꓿ 1 ꓬꓳ 5ꓽ3꓿ ꓠꓬꓲꓽ ꓧꓪꓹ ꓕꓲ ꓧꓪꓹ ꓫꓬꓹ ꓦꓵꓻ ꓟꓶ ꓔ ꓢꓴ ꓐꓴ ꓠꓬ ꓪꓴ-ꓢ_ ꓐꓰ ꓧꓳꓹ ꓡꓰ_ ꓟ_ ꓡꓰꓽ ꓟꓽ ꓞꓲ꓾ ꓙꓵꓽ ꓗ ꓔꓯ ꓛꓳ ꓢꓲ ꓢꓯꓸ ꓔꓬ_ ꓥꓳ꓿ ꓝꓴꓲ ꓙꓳ ꓢꓴ ꓖꓳ ꓕꓲ ꓣꓳ ꓠꓯꓸꓼ ꓗꓪ ꓬꓲ ꓖꓳ ꓡꓱ ꓑꓶꓸ ꓡꓰ ꓕꓯ꓾ ꓬꓲ ꓠꓬ ꓫꓵꓻ_ ꓟ ꓗꓪ ꓐꓰ ꓢꓯꓸ_ ꓟ ꓗꓪ ꓓꓵꓽ ꓙꓰ ꓢꓲ꓾ ꓙꓵꓽ ꓗ ꓔꓯ ꓖꓳꓽ ꓡꓰ ꓝꓲ_ ꓟ ꓗꓪ ꓐꓰ ꓙꓵꓽ ꓗ ꓔꓯ ꓛꓳꓻ ꓫꓱꓽ_ ꓟ ꓤꓶꓻ ꓗꓪ ꓑꓶꓸ ꓡꓰ_ ꓥꓳ꓿ ꓡ ꓞꓳ ꓡꓵꓺ ꓠꓬ ꓫꓵꓻ ꓗꓷ ꓢꓲ꓾ ꓪꓴ-ꓢ_ ꓐꓰ ꓧꓳꓹ ꓡꓰ_ ꓟ ꓤꓶꓻ_ ꓐꓰ ꓠꓵ ꓠꓲꓹ ꓐꓲꓺ ꓞꓹ_ ꓟ ꓤꓶꓻ ꓗꓪ ꓞꓳ ꓙꓳ_ ꓥꓳ꓿ “ꓕꓱ ꓟ ꓠꓬ ꓧꓪꓽ ꓠꓲꓹ ꓡꓶꓽ ꓔꓯ ꓟꓽ ꓛꓳ ꓢꓲ꓾ ꓦ ꓗꓪ ꓫꓱꓽ ꓢꓴ ꓣꓳ ꓠꓯꓸꓼ ꓗꓪ ꓙꓵꓽ ꓗ ꓗꓪ ꓟ ꓕꓵꓼ ꓪ ꓬꓰ ꓐꓲ ꓡ ꓝꓲ ꓠꓹ ꓟ ꓥ ꓡꓳ꓿” ꓣꓳ 8ꓽ4꓿ ꓖꓳ ꓕꓯ ꓖꓳ ꓕꓲ ꓣꓳ ꓠꓬ꓾ “ꓳ꓾ ꓠꓴ ꓙꓵꓽ ꓗ ꓔꓯ ꓥꓪ ꓮ ꓘꓶꓸ ꓠꓲꓹ ꓠꓵ_ ꓡꓳ ꓟꓽ꓿ ꓙꓵ ꓗ ꓖꓳ ꓟ ꓠꓬ ꓕꓲ ꓠꓬꓲ ꓡꓱꓸꓼ ꓥꓪ ꓓꓵ ꓙ ꓠꓬꓲ ꓓꓴ ꓥ ꓡꓳ꓾” ꓐꓰ꓾ ꓐꓯ_ ꓥꓳ꓿ ꓖꓪ 119ꓽ97꓿
	ꓮ ꓧꓪꓹ ꓙꓵꓽ ꓗ ꓟꓽ ꓙꓳ ꓕꓯ ꓠꓽ꓾ ꓞꓳ ꓤ ꓐꓴ ꓠꓬ ꓮ ꓡꓲ ꓕꓲ ꓫꓵꓽ ꓠꓬ ꓝꓴꓲ ꓥ ꓟ ꓔꓯ ꓢꓷꓸ ꓟꓽ ꓐ ꓡ ꓟ_ ꓡꓰꓽ ꓟꓽ ꓞꓲ꓾ ꓓꓵꓽ ꓙ ꓒꓳꓹ ꓬꓲꓼ ꓡ ꓠ ꓗ_ ꓟ ꓔꓯ ꓥ_ ꓟꓲ ꓢꓷꓸ ꓟꓽ ꓐ ꓡꓻꓳ꓿ ꓙꓲ-ꓢꓴ ꓫꓵꓽ ꓠꓬ ꓝꓴꓲ ꓖ ꓖꓶ ꓟꓶ ꓠꓹ ꓟ ꓐꓱ ꓶ ꓬꓳꓹ ꓚꓲꓽ_ ꓟ ꓔꓯ_ ꓟꓲ ꓢꓷꓸ ꓟꓽ ꓐ ꓡꓻꓳ꓿ ꓠꓲꓹ ꓡꓶꓸ ꓢꓲꓽ ꓡꓶꓸ_ ꓟ꓾ ꓥ ꓠꓬ ꓤꓶꓻ ꓗꓪ ꓑꓶꓸ ꓡꓰ_ ꓟ ꓟꓽ ꓙꓳ ꓙꓳ꓾ ꓢꓯꓼ ꓟꓬ ꓝ ꓟꓶ_ ꓟ ꓔꓯ ꓥꓳꓺ ꓡꓳꓸ ꓔꓬ_ ꓡꓳ꓿ ꓕꓱ ꓡꓱ ꓐꓰ ꓕꓯ ꓢꓲ ꓕꓲ ꓒꓳꓹ ꓗꓪ_ ꓡꓰꓽ ꓓꓵ ꓙ ꓒꓳꓹ ꓬꓲꓼ ꓡ ꓢꓲ꓾ ꓙꓲ-ꓢꓴ_ ꓐꓰ ꓕꓲꓺ ꓡꓰ_ ꓟ ꓕꓲꓽ ꓧꓪꓹ_ ꓟꓲ ꓟꓽ ꓙꓳ ꓢꓴ ꓘꓴ ꓜꓲ ꓞꓳ ꓗꓪ ꓓꓵꓽ ꓡ_ ꓡꓳ꓿

ꓢꓲ ꓫꓬ ꓡꓰ ꓝꓲ_ ꓟ ꓠꓬ ꓮꓸ ꓫꓵꓽ ꓥ ꓡ?

	ꓢꓲ ꓫꓬ ꓡꓰ ꓝꓲ_ ꓟ_ ꓐꓰ ꓗꓪ' ꓫꓵꓽ ꓢꓲ ꓘꓳ ꓣꓴ ꓥꓳꓽ ꓡꓰ_ ꓟ ꓠꓬ꓾ ꓙꓵꓽ ꓗ ꓔꓯ ꓟꓽ ꓛꓳ ꓟ_ ꓐꓰ ꓙꓵꓽ ꓗ ꓔꓯ ꓟꓳ ꓟꓽ ꓟꓵ ꓟ ꓑꓶ ꓓꓴ ꓥ ꓡꓳ꓿ ꓙꓵꓻ ꓚꓱꓹ ꓗꓪ ꓥꓳꓽ ꓡꓰ ꓢꓲ ꓬꓰ ꓓꓳ ꓡ_ ꓟ ꓟꓬꓱꓽ ꓥ_ ꓟꓲ ꓙꓲꓻ ꓣꓴꓽ ꓓꓴ ꓙꓳ_ ꓡꓳ꓿ “ꓮ ꓡꓲꓳ ꓐꓯ ꓠꓬ ꓪꓴ-ꓢ ꓠꓲꓹ ꓡꓶꓽ ꓠꓽ ꓕꓱ ꓡꓱ ꓥ ꓡꓳ꓿ ꓠꓴ ꓪ ꓢꓲ ꓫꓬ ꓡꓰ ꓠꓹ ꓟ” ꓥ ꓡꓳ꓾ ꓐꓰ꓾ ꓝꓲ ꓓꓴ ꓒꓳ-ꓡꓳ ꓡꓰ ꓟꓸ ꓖꓶ ꓔ_ ꓡꓳ꓿ 1 ꓕꓰ 4ꓽ3ꓼ 5ꓽ23꓿ ꓢꓲ ꓫꓬ_ ꓟ ꓠꓬ ꓮ ꓫꓵꓽ ꓥ ꓟ_ ꓐꓰ ꓢꓲ ꓫꓬ_ ꓟ ꓔꓯ ꓮ ꓡꓲ ꓐꓰ ꓘꓳ ꓣꓴ ꓟꓶ ꓓ_ ꓟ ꓔꓯ꓾ ꓢꓲ ꓫꓬ ꓕꓳ ꓶ ꓗꓪ ꓔꓲꓺ ꓢꓲꓽ ꓢꓲꓽ_ ꓐꓰ ꓟꓸ ꓖꓶ ꓔ_ ꓡꓳ꓿ “ꓔꓱꓹ ꓚꓵꓺ_ ꓟ ꓡꓰ ꓬꓲ ꓪ ꓔꓯ ꓢꓲ ꓫꓬ ꓡꓰ ꓝꓲ꓿ ꓠꓴ ꓐꓯ ꓘꓶ ꓠꓬ ꓔꓱꓹ ꓚꓵꓺ_ ꓟ ꓥ ꓡꓳ꓿” ꓬꓳ 17ꓽ17꓿ ꓦ ꓡꓱ ꓢꓴ ꓐꓴ ꓔꓯ “ꓢꓲ-ꓫꓬ-ꓟ-ꓦ ꓗꓪ ꓐꓰ ꓢꓲ ꓫꓬ ꓡꓰ ꓝꓲ”_ ꓡꓳ꓾ ꓐꓰ꓾ ꓝꓲ ꓓꓴ ꓒꓳ-ꓡꓳ ꓡꓰ ꓐꓯ_ ꓡꓳ꓿ ꓣꓳ 15ꓽ16꓿
	ꓢꓲ-ꓫꓬ-ꓟ-ꓦ ꓬꓰ_ ꓟ ꓟꓬꓱꓽ ꓠꓬ ꓮꓸ ꓫꓵꓽ ꓥ ꓡ? “ꓖꓳ ꓡꓱ ꓥ_ ꓟꓲ ꓔꓱꓹ ꓚꓵꓺ_ ꓟ ꓦ ꓛꓲ ꓡ_ ꓕꓯ ꓠꓬ꓾ ꓔꓱꓹ ꓚꓵꓺ_ ꓟ ꓮ ꓙꓵꓽ ꓗꓪ ꓬꓲ ꓠꓴ ꓪ ꓔꓯ ꓧꓳꓽ ꓓꓵꓽ ꓙꓰ_ ꓥꓳ꓾” ꓐꓰ꓾ ꓙꓲ-ꓢꓴ ꓬꓲ ꓚꓲ ꓛꓬ ꓡꓰ ꓐꓯ_ ꓡꓳ꓿ ꓬꓳ 16ꓽ13꓿ ꓟꓴ ꓖꓪ ꓕꓳ ꓶ ꓔꓯ ꓐꓳ ꓢꓴ ꓡꓰ꓾ “ꓢꓲꓺ ꓒ ꓬꓲ ꓙꓵꓽ ꓗ ꓠꓬ ꓔꓱꓹ ꓚꓵꓺ_ ꓟ ꓥ ꓡꓳ꓾” ꓐꓰ ꓐꓯ_ ꓡꓳ꓿ ꓪꓴ-ꓢ ꓬꓲ ꓙꓵꓽ ꓗ ꓠꓬ “ꓢꓲ ꓫꓬ_ ꓟ꓾ ꓙꓲ ꓫꓬ_ ꓟ_ ꓐꓰ ꓙꓲꓻ_ ꓟ” ꓕꓱ ꓟꓬ ꓫꓵꓽ ꓐꓲꓺ ꓞ_ ꓠꓬꓲ꓾ ꓙꓵꓽ ꓗ ꓔꓯ ꓛꓳ ꓢꓲ ꓜꓶꓻ ꓔ_ ꓟ ꓞꓳ ꓫꓱꓹ ꓪ ꓫꓱꓹ ꓥ_ ꓟꓲ ꓢꓲ ꓫꓬ_ ꓟ ꓐꓲꓺ ꓞ_ ꓥꓳ꓿ ꓖꓳ ꓡꓱ ꓐꓰ ꓢꓲ ꓫꓬ_ ꓟ ꓞꓳ ꓙꓳ ꓚꓱꓹ ꓐꓱ ꓶ ꓙꓲ-ꓢꓴ ꓠꓬ ꓙꓲꓻ_ ꓟ ꓔꓯꓺ ꓐꓬꓱꓽ ꓥ ꓡꓳ꓿ 
	“ꓥꓪ ꓐꓹ ꓐ ꓕꓵꓼ ꓪ ꓔꓯ ꓥꓪ ꓒꓵꓽ ꓛꓳ ꓢꓲ꓾ ꓸꓸꓸꓥꓪ ꓔꓯ ꓝꓲ ꓩꓴ ꓡ ꓢꓴꓸꓸꓸꓬꓲ ꓠꓲꓹ ꓒꓴ_ ꓟ ꓔꓯ ꓥꓪ ꓮ ꓕꓯ_ ꓟꓲ ꓬꓰ_ ꓡꓳ꓾” ꓐꓰ꓾ ꓬꓰ-ꓢꓴ ꓡꓰ ꓐꓯ_ ꓡꓳ꓿ ꓬꓳ 15ꓽ10ꓼ 8ꓽ29꓿ ꓙꓲ-ꓢꓴ ꓗ ꓠꓯ ꓛꓳ ꓢꓴ ꓠꓬ ꓙꓵꓽ ꓗ ꓔꓯ ꓧꓳꓹ_ ꓟ ꓞꓳ ꓙꓳ ꓚꓱꓹ ꓔꓯ ꓫꓬꓹ ꓜꓶꓻ ꓢꓲ ꓢꓲꓺ ꓒ ꓒꓬꓱꓽ ꓶꓻ ꓡꓰ ꓠ ꓗ_ ꓡꓳ꓿ ꓖꓪ 19ꓽ7꓿

ꓙꓵꓻ ꓠꓲꓹ ꓗꓪ ꓐꓰ_ ꓡꓰꓽ

	ꓙꓲ-ꓢꓴ ꓔꓯ ꓦ ꓡꓱ_ ꓟ ꓗꓪ ꓐꓰ ꓢꓲ-ꓫꓬ-ꓟ-ꓦ ꓬꓲ ꓪꓽ ꓠꓬꓲ_ ꓟ ꓔꓯ ꓘꓳ ꓣꓴ ꓟꓶ ꓢꓲ꓾ ꓟꓬꓱꓽ ꓕꓱ ꓟ ꓔꓯ ꓬꓰ ꓐꓲꓺ ꓡꓰ ꓐ ꓡ_ ꓡꓳ꓿ ꓙꓲ-ꓢꓴ ꓢꓲꓺ ꓤ ꓐꓴ ꓠꓬ ꓝꓴꓲ ꓬꓰ ꓠꓹ ꓟ ꓤꓹ ꓠꓬꓲ ꓓꓴ ꓔꓯ ꓔꓳꓹ ꓜꓳꓽ_ ꓥ_ ꓟꓲ꓾ ꓝꓴꓲ ꓖꓳ ꓟ ꓔꓯ ꓕꓶꓻ ꓕꓶꓻ_ ꓐꓰ ꓔꓳꓹ ꓠ ꓗ_ ꓡꓳ꓿ ꓕꓱ ꓕꓲ ꓕꓳꓼ ꓗꓪ ꓙꓲ-ꓢꓴ ꓬꓲ ꓬꓰ ꓙ ꓓꓴ ꓔꓯ ꓣꓱꓽ ꓠ ꓗ_ ꓡꓳ꓿ ꓞꓳ ꓤ ꓢꓯꓼ ꓐꓽ_ ꓟ ꓗꓪ ꓪꓴ-ꓢ ꓬꓲ ꓢꓯꓼ ꓪ ꓔꓯ ꓡꓴꓽ ꓗꓷ ꓢꓲ꓾ ꓙꓵꓻ ꓠꓲꓹ ꓗꓪ ꓐꓰ “ꓣꓳ ꓢꓲꓺ ꓒ ꓬꓰ-ꓢꓴ ꓙꓲ-ꓢꓴ ꓗꓪ ꓐꓰ ꓣꓳ ꓔꓯ ꓧꓪꓸ ꓡꓰ ꓝꓲ ꓢꓴ ꓪꓴ-ꓢ ꓔꓯ ꓫ ꓟꓳ꓾” ꓐꓰ꓾ ꓐꓯ_ ꓥꓳ꓿ 1 ꓡꓱ 15ꓽ57ꓼ ꓒꓲ 2ꓽ12-13꓿
	ꓢꓲ ꓫꓬ_ ꓟ ꓠꓬ ꓮꓽ ꓤ ꓤ ꓐꓰ ꓪꓴꓽ ꓡ ꓠ ꓗ_ ꓡꓳ ꓫꓵꓽ ꓥ ꓡꓳ꓿ ꓝꓴꓲ ꓙꓳ ꓢꓴ ꓠꓬ ꓓꓵ ꓙ ꓒꓳꓹ ꓬꓲꓼ ꓡ ꓗ ꓠꓯꓸ ꓪꓴ-ꓢ ꓠꓯꓸꓼ ꓗꓪ ꓢꓲꓺ ꓡꓲ_ ꓟ ꓧꓪꓺ ꓟꓶ ꓗꓷ ꓕꓯ꓾ ꓬꓲ ꓙꓲ-ꓢꓴ ꓢꓲꓺ ꓤ ꓤꓶꓻ ꓠꓬ ꓬꓲꓸ ꓚꓰꓺ ꓔꓴ_ ꓟ_ ꓡꓰꓽ ꓥ ꓢꓰꓽ ꓡꓳ꓿ ꓮ ꓟꓶ ꓖꓳ ꓕꓲ ꓣꓳ ꓠꓬ꓾ “ꓜꓳꓽ ꓓꓰꓺ ꓡꓰ_ ꓗꓪ ꓛꓲ ꓡꓯꓼ ꓙꓰ” ꓢꓲ꓾ “ꓙꓲ-ꓢꓴ ꓬꓲ ꓪꓴꓽ_ ꓟ ꓟꓴꓺ_ ꓟ ꓔꓯꓺ ꓐꓲꓺ ꓡꓰ_ ꓗꓪ ꓛꓲ꓾” ꓪꓴꓽ ꓡ ꓟꓴ ꓡ ꓠ ꓗ_ ꓡꓳ꓿ “ꓪꓴ-ꓢ ꓠꓬ ꓟꓴ ꓗꓪ ꓕꓯ ꓢꓲ ꓗꓪ ꓐꓰ ꓙꓲ-ꓢꓴ ꓠꓯꓸꓼ ꓗꓪ ꓥꓪ ꓔꓯ ꓘꓴ ꓔ_ ꓟ ꓗꓪ ꓡꓯ ꓫꓴ ꓟꓶ ꓠꓹ ꓟ꓾ ꓥꓪ ꓠꓬ ꓧꓪꓸ ꓡꓰ ꓖꓴ ꓔꓯ ꓟꓳꓸ ꓖꓼ ꓙꓰ_ ꓡꓳ꓿” ꓦꓲ 6ꓽ1ꓼ ꓬꓲ 4ꓽ13ꓼ ꓒꓲ 3ꓽ13-14ꓼ 2 ꓒꓲ 1ꓽ5-10꓿
	ꓢꓲ ꓫꓬ ꓕꓳ ꓶ ꓗꓪ ꓙꓳ_ ꓟ ꓢꓲ ꓫꓬ_ ꓟ ꓔꓯ ꓘꓳ ꓣꓴ ꓟꓶ ꓔ ꓢꓴ ꓠꓬ ꓙ ꓣꓳꓽ ꓠꓲꓹ ꓙꓳ_ ꓥꓳ꓿ ꓙꓲ-ꓢꓴ ꓬꓲ ꓐꓲꓺ ꓜꓲꓼ_ ꓟ_ ꓐꓰ ꓚꓲ ꓛꓬ ꓟꓽ ꓒꓵꓽ ꓟ ꓔꓯ ꓬꓲ ꓪ ꓔꓲꓺ ꓢꓲꓽ ꓢꓲꓽ_ ꓐꓰ ꓡꓳꓸ ꓟꓳ_ ꓥꓳ꓿ ꓟꓷ ꓠꓷ ꓝ ꓒ ꓓ-ꓠꓲ-ꓡꓰ ꓠꓬ ꓢꓲ ꓫꓬ_ ꓟ_ ꓐꓰ ꓗꓴꓸ ꓙꓲ ꓙꓳ ꓢꓲ꓾ ꓙꓲꓻ_ ꓟ ꓔꓯꓺ ꓐꓬꓱꓽ ꓥ ꓡꓳ꓿ ꓟꓬꓱꓺ ꓓꓳꓽ ꓟꓶ_ ꓟ ꓓ-ꓠꓲ-ꓡꓰ ꓠꓬ ꓚꓲ ꓛꓬ ꓔꓯ ꓢꓲ ꓫꓬ ꓢꓴ ꓟꓽ ꓚꓬꓹ ꓢꓲ꓾ ꓬꓲ ꓚꓲ ꓛꓬ ꓥ_ ꓟꓲ ꓬꓲ ꓡ ꓞꓳ ꓬꓲ-ꓢꓷ-ꓡꓰ ꓑ ꓫꓬ ꓐꓴ_ ꓐꓰ ꓕꓲꓽ ꓡꓰꓹꓼ ꓝꓴꓲ ꓙꓳ ꓢꓴ ꓥ ꓡꓳ꓾ ꓐꓰ ꓐꓯ_ ꓡꓳ꓿ ꓓ 9ꓽ15ꓹ 18ꓹ 20ꓼ 10ꓽ8ꓹ 11꓿
	ꓡꓯ ꓐꓳ ꓔꓶ ꓓꓴ ꓛꓺ ꓗꓴꓸ ꓗꓪ ꓫꓱꓽ ꓢꓲ ꓢꓯꓸ ꓔꓬ ꓢꓴ ꓐꓴ ꓠꓬ꓾ ꓝꓴꓲ ꓖ ꓖꓶ ꓟꓶ ꓡꓰ ꓟ ꓑꓶ ꓓꓴ ꓚꓲ ꓛꓬ ꓔꓯ ꓓꓳꓹ ꓟꓴꓹ ꓠꓹ ꓟ_ ꓐꓰ ꓘꓶꓽ ꓘꓹ ꓠꓹ ꓟ ꓬꓲ ꓑꓶꓸ ꓟꓽ ꓙꓳ꓿ ꓙꓲ-ꓢꓴ ꓠꓲꓹ ꓟ ꓔꓯ ꓐꓶꓽ ꓡꓰ ꓝꓲ ꓢꓲ꓾ ꓬꓲ ꓔꓯ ꓠꓲꓹ ꓟ ꓫ ꓡꓰ ꓝꓲ_ ꓟ ꓠꓬ꓾ ꓚꓲ ꓛꓬ ꓝꓴꓲ ꓑꓶ ꓓꓴ ꓥ ꓟ ꓔꓯ ꓢꓷ ꓢꓲ꓾ ꓖꓳ ꓡꓱ ꓢꓷ_ ꓟ ꓗꓪ ꓐꓰ ꓚꓲ ꓛꓬ ꓔꓯ ꓙ ꓣꓳꓽ ꓡꓰ ꓝꓲ_ ꓥꓳ꓿ ꓙꓲ-ꓢꓴ_ ꓐꓰ ꓒꓻ ꓕꓲꓸꓼ ꓫꓱꓽ ꓢꓴ ꓐꓴ ꓠꓬ ꓞꓳ ꓤ ꓝꓴꓲ_ ꓐꓰ ꓢꓯꓼ ꓐꓽ ꓓꓴ ꓔꓯ ꓪ ꓜꓲ ꓡꓳꓸ ꓟꓳ ꓡꓰ ꓢꓲ꓾ ꓬꓲ ꓪ ꓐꓱ ꓶ ꓕꓲꓽ ꓟ_ ꓡꓰꓽ ꓟ ꓥꓳꓺ ꓡꓳꓸ ꓓꓴ ꓠꓬ꓾ ꓫꓵꓻ ꓢꓲ ꓢꓯꓸ ꓬꓲꓼ ꓡ ꓗꓷ ꓟ ꓙꓲ-ꓢꓴ ꓡꓰ ꓬꓰ ꓗꓷ_ ꓟ ꓟꓬꓱꓽ ꓥꓳ꓿ ꓠꓬꓲ ꓠꓬꓲ ꓟ ꓦ ꓡꓱ ꓚꓱꓹ ꓗꓪ ꓞꓳ ꓤ ꓐꓴ ꓢꓷ ꓔ_ ꓟ ꓢꓲ ꓫꓬ_ ꓟ ꓠꓬ꓾ ꓚꓲ ꓛꓬ ꓔꓯ ꓛꓵꓽ ꓔꓴ_ ꓟ ꓠꓲꓹ ꓟ ꓐꓲꓺ ꓞꓹ ꓢꓲ꓾ ꓪꓴ-ꓢ ꓬꓲ ꓙꓵꓽ ꓗ ꓔꓯ ꓟꓽ ꓒꓵꓽ꓿ ꓢꓲ ꓫꓬ_ ꓟ ꓠꓬ ꓞꓼ ꓐꓰ ꓒꓬꓱꓼ ꓡ_ ꓟ ꓕꓲ ꓫꓵꓽ ꓥ ꓢꓲ꓾ ꓙꓵꓻ_ ꓟ ꓗꓪ ꓐꓰ ꓜꓳꓽ ꓓꓰꓺ ꓡꓰ_ ꓟ ꓕꓲꓸ ꓗꓪ ꓞꓼ ꓐꓰ ꓛꓲ ꓬꓰ_ ꓡꓳ꓾ ꓐꓰ꓾ ꓬꓲ ꓪ ꓡꓰ ꓐꓯ_ ꓡꓳ꓿ “ꓙꓵꓻ ꓕꓲꓽ ꓖ_ ꓠꓬ ꓓꓻ_ ꓥꓳ꓾ ꓖꓳ ꓕꓯ ꓠꓴ ꓠꓬ ꓶꓼ ꓤ ꓫꓱꓹ ꓤ ꓘꓳ ꓣꓴ ꓟꓶ_ ꓥꓳ꓾” ꓐꓰ꓾ ꓬꓲ ꓪ ꓐꓯ ꓔꓬ_ ꓡꓳ꓿ ꓙꓵꓽ ꓗ ꓔꓯ ꓬꓲ ꓮꓸ ꓑꓶꓺ ꓗꓪ ꓐꓰ ꓡꓲꓹ ꓗꓷ ꓟ ꓑꓶ ꓓꓴ ꓢꓲ ꓫꓬ_ ꓟ ꓟꓶ ꓔ ꓢꓴ ꓐꓴ ꓠꓬ꓾ ꓮꓸ ꓫꓵꓽ ꓥ_ ꓟꓲ ꓢꓯꓼ ꓕꓵꓼ ꓣꓱꓽ ꓬꓰ ꓟꓽ ꓛꓵ꓾ ꓐꓰ꓾ ꓐꓯ ꓢꓲ꓾ ꓬꓲ ꓪ ꓠꓬ ꓙꓵꓽ ꓗ ꓔꓯ ꓟꓽ ꓘꓳ ꓣꓴ꓿ ꓖꓳ ꓡꓱ ꓥ_ ꓟꓲ ꓪꓴ-ꓢ ꓬꓲ ꓗꓴꓺ ꓒꓬꓱꓽ_ ꓐꓰ ꓬꓲ ꓠꓲꓹ ꓡꓶꓽ ꓔꓯ ꓧꓳꓹ_ ꓟ ꓞꓳ ꓙꓳ ꓚꓱꓹ ꓟꓽ ꓙꓳ ꓢꓲ꓾ ꓚꓲ ꓛꓬ ꓠꓬ ꓢꓲ ꓫꓬ_ ꓥꓳ꓾ ꓐꓰ꓾ ꓐꓯ ꓐ ꓡ_ ꓥꓳ ꓪ? (ꓐꓰ 42ꓽ6ꓼ ꓢ 6ꓽ3ꓹ 5ꓼ 2 ꓡꓱ 12ꓽ2-4ꓼ ꓬꓲ 3ꓽ8ꓼ ꓟꓳ 1ꓽ17)꓿ 
	ꓪꓴ-ꓢ ꓬꓲ ꓐꓯ ꓘꓶ ꓡꓰ ꓢꓷ ꓙ ꓟꓳ ꓙ ꓔ ꓟ ꓠꓽ꓾ ꓬꓰ_ ꓟ ꓟꓬꓱꓽ ꓟꓽ ꓙꓳ ꓟ ꓙꓵꓻ ꓠꓲꓹ_ ꓐꓰ ꓒꓳꓹ ꓡꓯꓼ ꓘꓳ ꓞꓹ_ ꓡꓳ꓿ ꓪꓴ-ꓢ ꓬꓲ ꓫꓱꓸ ꓤ ꓠꓲꓹ ꓣꓱꓽ ꓛꓰ ꓟꓶ ꓒꓵꓽ_ ꓟ ꓟꓬꓱꓽ ꓔꓯ ꓟꓽ ꓬꓰ ꓔꓬ ꓢꓲ꓾ ꓪꓴ-ꓢ ꓣꓱꓽ ꓛꓰ ꓔꓯ ꓧꓪꓺ_ ꓟ ꓙꓵꓻ ꓠꓲꓹ ꓠꓽ ꓙꓵꓻ ꓠꓲꓹ ꓚꓵꓺ ꓟꓽ ꓥ꓿ ꓖꓳ ꓟ ꓠꓬ ꓟꓬ ꓒꓴ ꓒꓴ ꓝꓴꓲ ꓬꓰ_ ꓟ ꓥ ꓡꓳ꓿ ꓬ 2ꓽ14-24꓿
	ꓪꓴ-ꓢ ꓡꓰ ꓕꓵꓼ ꓪ ꓖꓶ ꓔ ꓟ ꓮ ꓟꓬꓹ ꓗꓪ ꓕꓲ ꓫꓵꓽ ꓔꓯ ꓟꓽ ꓛꓳ ꓔꓬ ꓢꓲ꓾ ꓢꓲ ꓫꓬ_ ꓟ ꓟꓶ ꓓꓻ_ ꓡꓳ꓾ ꓐꓰ ꓕꓽ ꓓꓵꓽ ꓙ꓿ ꓟꓬ ꓒꓴ ꓒꓴ ꓝꓴꓲ ꓬꓰ_ ꓟ ꓠꓬ ꓢꓲ-ꓫꓬ-ꓟ-ꓦ ꓢꓷ ꓙ ꓟꓳ ꓙ ꓘꓶꓽ ꓔꓯ ꓠꓽ ꓡꓰ ꓝꓲ ꓢꓲ꓾ ꓪꓴ-ꓢ_ ꓐꓰ ꓗꓷꓹ ꓶꓽ ꓡꓰ ꓝꓲ_ ꓡꓳ꓿ ꓝꓲ ꓓꓴ ꓬꓳ-ꓦ ꓠꓬ ꓪꓴ-ꓢ ꓬꓲ ꓠꓵ ꓠꓲꓹ ꓟꓸ ꓟꓲ ꓔꓯ ꓜꓲ ꓜꓲ ꓟꓵ ꓟꓵ ꓒꓶꓻ ꓟꓸ ꓖꓶ ꓔ_ ꓡꓳ꓿ ꓖꓳ ꓡꓱ ꓥ_ ꓟꓲ ꓝꓮꓲ ꓕꓲꓽ ꓒꓳꓹ ꓗꓪ꓾ ꓬꓲ ꓡꓰ ꓙꓵꓽ ꓗ ꓔꓯ ꓟꓽ ꓛꓳ ꓢꓲ ꓚꓲ ꓛꓬ ꓠꓬ ꓢꓲ ꓫꓬ_ ꓡꓳ꓾ ꓐꓰ ꓐꓯ ꓔꓬ ꓢꓴ ꓞꓳ ꓤ ꓔꓯ ꓟꓳꓸ ꓥ_ ꓟꓲ ꓟꓸ ꓖꓶ ꓔ ꓢꓰꓽ ꓡꓳ꓿ “ꓥꓪ ꓬꓲ ꓔꓯ ꓢꓷ_ ꓡꓳ꓾ ꓐꓰ ꓐꓯ ꓢꓲ꓾ ꓬꓲ ꓕꓵꓼ ꓪ ꓔꓯ ꓟꓽ ꓒꓵꓽ ꓛꓳ ꓢꓴ ꓠꓽ꓾ ꓗꓶꓸ ꓢꓴ ꓥ ꓢꓲ꓾ ꓔꓱꓹ ꓚꓵꓺ_ ꓟ_ ꓟꓲ ꓬꓲ ꓠꓯꓸꓼ ꓗꓪ ꓟꓽ ꓓꓯꓹ꓿ ꓖꓳ ꓡꓱ ꓥ_ ꓟꓲ ꓮꓽ ꓟ ꓬꓲ ꓐꓯ ꓘꓶ ꓔꓯ ꓒꓵꓽ ꓛꓳ_ ꓠꓬ꓾ ꓪꓴ-ꓢ ꓠꓵ ꓠꓲꓹ ꓬꓲ ꓠꓯꓸꓼ ꓗꓪ ꓚꓵꓺ ꓚꓵꓺ ꓜꓲꓼ ꓓꓰ ꓡꓰꓳ꓿ ꓕꓱ ꓟ ꓗꓪ ꓐꓰ ꓣꓳ ꓠꓬ ꓢꓲꓺ ꓒ ꓠꓯꓸꓼ ꓗꓪ ꓔꓬ_ ꓡꓳ꓾ ꓐꓰ꓾ ꓣꓳ ꓢꓷ_ ꓡꓳ꓿” 1 ꓬꓳ 2ꓽ4-5ꓼ 3ꓽ6꓿ ꓕꓱ ꓟ ꓠꓬ ꓞꓳ ꓤ ꓐꓴ ꓙꓵꓻ ꓠꓲꓹ ꓔꓯ ꓤꓹ ꓠꓬꓲ ꓓꓴ ꓥ ꓡꓳ꓿ ꓮꓽ ꓧꓪꓹ ꓞꓳ ꓤ ꓐꓴ ꓠꓬ ꓪꓴ-ꓢ ꓬꓲ ꓙꓵꓽ ꓗ ꓔꓯ ꓢꓴ ꓟꓳꓻ ꓟꓽ ꓟꓵꓺ ꓗꓷ ꓡꓰ ꓝꓲ ꓐꓭ ꓠꓬ꓾ ꓥ ꓠꓬ ꓟꓽ ꓒꓵꓽ ꓐꓭ ꓠꓬ꓾ ꓥ ꓠꓬ “ꓕꓵꓼ ꓪ ꓕꓱ ꓟꓬ ꓟ ꓠꓯꓸꓼ ꓗꓪ ꓣꓳꓺ ꓓꓰꓺ_ ꓟ ꓕꓲ ꓚꓱꓹ ꓔꓯ ꓟꓽ ꓚꓬꓺ ꓢꓲ꓾ ꓞꓳ ꓤ ꓔꓯ ꓬꓲ ꓖꓳ ꓡꓱ ꓟꓸ ꓖꓶ_ ꓠꓬ꓾” ꓬꓲ ꓪ ꓐꓯ ꓘꓶꓽ ꓠꓽ ꓬꓲꓸ ꓑꓶꓸ (ꓬꓲ ꓚꓰꓺ) ꓟꓽ ꓙꓳ꓾ ꓐꓯ_ ꓟ ꓔꓯ ꓣꓳ ꓢꓷ ꓐ ꓡ_ ꓡꓳ꓿ ꓟ 15ꓽ18-19꓿
	ꓚꓲ ꓛꓬ ꓠꓬ ꓝꓴꓲ ꓟꓽ ꓙꓳ꓾ ꓐꓰ꓾ ꓐꓯ ꓒꓬꓱꓺ ꓔꓬ ꓟ ꓠꓽ꓾ ꓐꓯ ꓢꓴ ꓖꓳ ꓕꓲ ꓣꓳ ꓠꓬ ꓢꓲ ꓫꓬ_ ꓟ_ ꓐꓰ ꓶꓽ ꓤ ꓗꓷꓹ ꓞ_ ꓡꓳ꓾ ꓐꓯ_ ꓟ ꓗꓸ ꓚꓵꓺ ꓥ ꓡꓳ꓿ (ꓕꓲ ꓒꓳꓹ ꓐꓯ_ ꓕꓯ ꓟꓽ ꓢꓴ ꓠꓽ꓾ ꓚꓲ ꓛꓬ ꓠꓬ ꓝꓴꓲ ꓟꓽ ꓙꓳ꓾ ꓐꓰ ꓐꓯ_ ꓡꓳ) ꓖꓳ ꓕꓲ ꓣꓳ ꓠꓯꓸꓼ ꓗꓪ ꓪꓴ-ꓢ ꓬꓲ ꓢꓲ ꓫꓬ_ ꓟ ꓔꓯ ꓟꓽ ꓔꓲꓺ ꓢꓲꓽ ꓟ ꓙꓳ ꓞꓹ_ ꓢꓲ꓾ ꓝꓴꓲ ꓗꓪ ꓐꓰ ꓡ_ ꓟ ꓥꓶꓺ_ ꓟ ꓟꓬꓱꓽ ꓔꓯ ꓥ_ ꓟꓲ ꓡꓳꓸ ꓟꓽ ꓓꓳ ꓡ꓿ ꓖꓳ ꓕꓲ ꓣꓳ ꓠꓬ ꓙꓲ-ꓢꓴ_ ꓐꓰ ꓪ ꓜꓲ ꓗꓷꓹ ꓶꓽ ꓡꓰ ꓕꓯ꓾ ꓚꓲ ꓛꓬ ꓠꓬ ꓙꓲ ꓫꓬ_ ꓡꓳ꓾ ꓐꓰ꓾ ꓪ ꓜꓲ ꓓꓵ ꓙ_ ꓥꓳ꓿

ꓢꓲ ꓫꓬ ꓕꓳ ꓶ ꓠꓯꓸꓼ ꓗꓪ ꓐꓳ ꓔ_ ꓟ ꓢꓲ ꓫꓬ_ ꓟ

	ꓢꓲ ꓫꓬ_ ꓡꓳ꓾ ꓐꓯ_ ꓕꓯ ꓧꓪꓽ ꓖꓳ ꓓꓱꓽ꓾ ꓠꓲꓹ ꓟ_ ꓐꓰ ꓦꓻ ꓕꓱ ꓢ ꓫꓵꓽ ꓡꓱꓸꓼ ꓢꓲ ꓫꓬ_ ꓟ ꓔꓯ ꓐꓯ_ ꓡꓳ꓿ ꓚꓲ ꓛꓬ ꓖꓳ ꓓꓱꓽ ꓔꓯ ꓠꓬ “ꓢꓯꓸ_ ꓟ_ ꓐꓰ꓾ ꓢꓲ ꓫꓬ_ ꓟ_ ꓐꓰ꓾ ꓪꓴ-ꓢ ꓠꓲꓹ ꓒꓴꓻ_ ꓟ ꓔꓲꓺ ꓖꓶ ꓓꓴ”_ ꓡꓰ ꓐꓰ ꓪꓴ-ꓢ ꓔꓯ ꓔꓲꓺ ꓖꓶ ꓠꓹ ꓟ꓾ ꓙꓲ-ꓢꓴ ꓢꓲꓺ ꓤ ꓐꓴ ꓔꓯ ꓡꓵꓹ ꓔꓴ ꓖꓶ ꓔ_ ꓡꓳ꓿ ꓣꓳ 12ꓽ1꓿ ꓖꓳ ꓓꓱ ꓐꓰ ꓠꓲꓹ ꓟ ꓔꓯ ꓢꓯꓼ ꓐꓽ ꓡꓰ ꓝꓲ_ ꓟ ꓟꓬꓱꓽ ꓮ ꓙꓵꓽ ꓠꓬ꓾ ꓚꓰꓼ ꓢꓴ ꓪꓴ-ꓢ ꓟꓬꓱꓽ ꓬꓰ ꓢꓴ ꓐꓴ ꓬꓰ ꓙꓲꓽ ꓟꓽ ꓙꓳ ꓟ ꓥ ꓡꓳ꓿ ꓕꓲ ꓠꓲꓹ ꓟ ꓡꓱꓸꓼ ꓪꓴ-ꓢ ꓔꓯ ꓠꓲꓹ ꓠꓵ ꓢꓴ ꓐꓴ ꓠꓬ ꓪꓴ-ꓢ ꓠꓲꓹ ꓡꓶꓽ ꓠꓯꓸꓼ ꓗꓪ ꓟꓬꓱꓽ ꓬꓰ ꓐ ꓡ ꓠꓹ ꓟ ꓐꓱ ꓶ ꓣꓱꓽ ꓬꓯꓼ_ ꓟ ꓢꓯꓼ ꓪ ꓔꓯ ꓡꓴꓽ ꓖꓶ ꓐ ꓡ_ ꓟ ꓙꓵꓽ ꓗꓺ ꓔꓯ ꓛꓳ ꓢꓲ꓾ ꓧꓪꓽ ꓖꓳ ꓓꓱ꓾ ꓠꓲꓹ ꓟ_ ꓐꓰ ꓦꓻ ꓢꓯꓼ ꓪ ꓟꓶ ꓠꓹ ꓟ ꓮ ꓕꓯ_ ꓟꓲ ꓢꓯꓼ ꓕꓵꓼ_ ꓥꓳ꓿ ꓬꓲ ꓪ ꓠꓬ ꓪꓴ-ꓢ ꓔꓯ ꓔꓲꓺ ꓖꓶ ꓠ ꓗ_ ꓟ ꓔꓲꓺ ꓖꓶ ꓓꓴ ꓔꓯ꓾ ꓟꓲ ꓠꓯ ꓗꓹ ꓛꓲ ꓓꓴ_ ꓐꓰ ꓡꓷꓻ ꓖꓪ ꓡꓶꓽ_ ꓟ ꓡꓰ ꓠꓲꓹ ꓒꓳꓹ ꓠꓲꓹ ꓙꓬ ꓟꓽ ꓗꓷ ꓡꓰ ꓝꓲ꓿ (1 ꓕꓰ 5ꓽ23)꓿
	ꓡꓷꓻ ꓖꓪ ꓡꓶꓽ_ ꓟ ꓠꓬ ꓥꓶꓺ_ ꓟ ꓟꓬꓱꓽ ꓥ ꓢꓲ꓾ ꓞꓳ ꓤ ꓪꓴꓸ ꓠꓶꓸ_ ꓐꓰ ꓦꓻ ꓢꓯꓼ ꓪꓽ ꓔꓯ ꓐꓬꓺ ꓡꓰ ꓝꓲ_ ꓡꓳ꓿ ꓖꓳ ꓟ ꓑꓶ ꓓꓴ ꓪꓴ-ꓢ ꓡꓰ 2 ꓘꓳ-ꓡꓱ-ꓕꓴ 7ꓽ1 ꓗꓪ ꓕꓱ ꓡꓱ ꓐꓯ ꓔ_ ꓡꓳ꓿ “ꓣꓳ ꓧꓪꓽ ꓖꓳ ꓓꓱ_ ꓐꓰ ꓦ ꓗꓪ ꓟꓽ ꓫꓬꓻ ꓟꓽ ꓖꓼ ꓟ ꓮ ꓙꓵꓽ ꓔꓯ ꓣꓳ ꓢꓲꓽ ꓫꓬ ꓡꓰ ꓝꓲ ꓢꓲ꓾ ꓪꓴ-ꓢ ꓔꓯ ꓙꓳꓺ ꓒꓵꓽ_ ꓟ ꓗꓪ ꓢꓲ ꓫꓬ_ ꓟ ꓒꓬꓱꓼ ꓡ ꓖꓴ ꓝꓲ ꓡꓯ꓿”
	ꓙꓲ-ꓢꓴ ꓢꓲꓺ ꓤ ꓮ ꓟꓬ ꓛꓲ ꓠꓬ ꓜꓽ ꓬꓲꓼ ꓓꓳ ꓬꓲꓼ_ ꓟ_ ꓐꓰ ꓗꓹ ꓛꓲ ꓓꓴ ꓧꓪꓺ_ ꓟ ꓟꓬꓱꓽ ꓡꓰ ꓪꓴ-ꓢ ꓡꓰ ꓬꓲ ꓐꓬꓱꓽ_ ꓐꓰ ꓬꓲ ꓒꓬꓱꓽ ꓔꓯ ꓛꓳ ꓢꓲ ꓚꓰꓼ ꓔ_ ꓟ ꓞꓳ ꓤ ꓗꓴꓺ ꓒꓬꓱꓽ ꓔꓯ ꓐꓬꓺ ꓡꓰ ꓝꓲ ꓔꓬ ꓥꓳ ꓪ? ꓘꓴ ꓜꓲ ꓞꓳ ꓠꓬ ꓪꓴ-ꓢ ꓔꓯ ꓠꓲꓹ ꓠꓵ_ ꓟ ꓠꓵ ꓠꓲꓹ ꓢꓯꓼ ꓐ ꓡꓰ ꓢꓲ꓾ ꓒꓴ ꓤ ꓫꓵꓺ ꓤ ꓔꓯ ꓠꓲꓹ ꓥꓳꓺ ꓠꓬꓲ꓾ ꓟꓽ ꓙꓲ ꓟ ꓟꓬꓱꓽ ꓔꓯ ꓢꓯꓼ ꓖꓶ ꓗꓴ_ ꓡꓳ꓿ ꓠꓬꓲ ꓠꓬꓲ ꓙꓲ-ꓢꓴ ꓠꓬ ꓘꓴ ꓜꓲ ꓞꓳ ꓗꓪ ꓡꓻ ꓢꓲ꓾ ꓦ ꓡꓱ ꓚꓱꓹ ꓟꓬꓱꓺ ꓗꓪ ꓐꓰ ꓬꓰ ꓔꓬ_ ꓟ ꓑꓮꓲ ꓬꓲ ꓫꓵꓽ ꓬꓲ ꓙꓰꓽ ꓔꓯ ꓡꓳꓸ ꓟꓳ ꓗꓷ ꓐꓭ ꓕꓯ꓾ ꓒꓴꓻ ꓑꓺ ꓢꓴ ꓔꓯ ꓢꓲ ꓫꓬ ꓦꓲ ꓗꓪ ꓐꓰ ꓖꓼ ꓓꓳ ꓗꓷ_ ꓟ_ ꓡꓰ ꓐꓰ꓾ ꓟꓬꓱꓺ ꓓꓳꓽ ꓡꓵꓹ ꓐꓬꓺ ꓢꓴ ꓔꓯ ꓥ_ ꓟꓲ ꓘꓴ ꓜꓲ ꓞꓳ ꓗꓪ ꓐꓰ ꓖꓼ ꓓꓳ ꓗꓷ_ ꓥꓳ ꓟꓽ ꓥ ꓡ? (1 ꓒꓲ 2ꓽ11ꓼ ꓖ 5ꓽ22-23ꓼ ꓟꓳ 21ꓽ27)꓿
	“ꓝꓮꓲ ꓠꓴ ꓪ ꓖꓳ ꓓꓱ ꓠꓬ ꓪꓴ-ꓢ ꓔꓯ ꓐꓰ ꓠꓴ ꓪ ꓠꓯꓸꓼ ꓗꓪ ꓔꓬ_ ꓟ ꓢꓲ-ꓫꓬ-ꓟ-ꓦ ꓬꓲ ꓦꓲ ꓥ ꓟ ꓠꓴ ꓪ ꓟꓽ ꓢꓷ ꓡ? ꓖꓳ ꓡꓱ ꓢꓲ ꓠꓴ ꓪ ꓠꓬ ꓠꓴ ꓪ ꓚꓲ ꓛꓬ ꓔꓯ ꓟ ꓟꓽ ꓥ꓿ ꓮ ꓡꓲꓳ ꓐꓯ ꓠꓬ ꓠꓴ ꓪ ꓔꓯ ꓠꓽ ꓒꓵꓽ ꓡꓰ ꓪꓴꓻ ꓔ_ ꓟ ꓥ ꓡꓳ꓿ ꓖꓳ ꓡꓱ ꓠꓬꓲ ꓠꓴ ꓪ ꓖꓳ ꓓꓱ ꓗꓪ ꓪꓴ-ꓢ ꓔꓯ ꓟꓬꓱꓺ ꓓꓳ ꓖꓶ꓿” 1 ꓡꓱ 6ꓽ19-20꓿ ꓙꓲ-ꓢꓴ ꓢꓲꓺ ꓤ ꓐꓴ ꓠꓬ ꓢꓲ-ꓫꓬ-ꓟ-ꓦ ꓔꓬ ꓖꓴ ꓥ ꓟ ꓧꓪꓽ ꓖꓳ ꓓꓱꓽ ꓔꓯ ꓟꓽ ꓢꓲ ꓟꓽ ꓫꓬ ꓗꓷ ꓡꓰ ꓝꓲ ꓢꓲ꓾ ꓚꓳ ꓑ ꓤꓶꓻ ꓗꓪ ꓕꓽ ꓓꓵ ꓙꓰ ꓝꓲ ꓠꓯ_ ꓡꓳ꓿ ꓞꓳ ꓤ ꓠꓯꓸꓼ ꓗꓪ ꓙꓳ_ ꓟ ꓢꓯꓼ ꓪ ꓠꓬ ꓪꓴ-ꓢ ꓔꓯ ꓟ ꓥ ꓡꓳ꓿ ꓞꓳ ꓤ ꓔꓯ ꓙꓳ_ ꓟ ꓖꓴꓽ ꓙꓴꓽ ꓥ_ ꓟꓲ ꓪꓴ-ꓢ ꓔꓯ ꓟ ꓥ ꓡꓳ꓿ ꓖꓳ ꓡꓱ ꓠꓬꓲ ꓞꓳ ꓤ ꓠꓬ ꓪꓴ-ꓢ ꓡꓰ ꓬꓲ ꓔꓯ ꓡꓯ ꓙꓱ ꓔ_ ꓡꓳ ꓫꓵꓽ ꓔꓯ ꓒꓬꓹ ꓠꓹ ꓟ ꓙꓵꓽ ꓪ ꓟꓽ ꓙꓳ꓿ 
	ꓙꓲ-ꓢꓴ ꓢꓲꓺ ꓤ ꓐꓴ ꓠꓬ ꓣꓱꓽ ꓟꓽ ꓬꓯꓼ ꓟ ꓜ ꓓꓴ ꓓꓳ ꓓꓴ_ ꓐꓰ ꓖꓴꓽ ꓙꓴꓽ ꓖꓴꓽ ꓟꓲ ꓐꓱ ꓶ ꓒꓵꓽ ꓶꓼ ꓔꓯ ꓣꓱꓽ ꓒꓬꓹ ꓔꓬ_ ꓡꓳ꓿ ꓶꓼ ꓥꓳꓽ ꓟꓬꓱꓽ_ ꓐꓰ ꓞꓳ ꓫ ꓐꓱ ꓶ ꓔꓲꓺ ꓖꓶ_ ꓟ ꓢꓶꓸ ꓟꓽ ꓞꓲ ꓟꓬꓽ_ ꓟ ꓒꓴꓻ ꓔꓯ ꓠꓬ ꓗꓹ ꓛꓲ ꓓꓴ ꓐꓱ ꓶ ꓣꓱꓽ ꓢꓲ꓾ ꓪꓴ-ꓢ ꓐꓱ ꓶ ꓠꓲꓹ ꓡꓳꓻ_ ꓟ ꓔꓲꓺ ꓓꓴ ꓐꓰ ꓞꓲꓻ ꓐꓱ ꓕꓲꓽ ꓐꓱ ꓔꓲꓺ ꓓꓴ ꓔꓯ ꓮꓽ ꓔꓳ ꓔꓳ ꓣꓱꓽ ꓒꓬꓹ ꓔꓬ_ ꓡꓳ꓿ ꓮ ꓧꓪꓹ ꓙꓲ-ꓢꓴ ꓢꓲꓺ ꓤ ꓐꓴ ꓠꓬ ꓢꓲ ꓫꓬ ꓢꓴ ꓥ ꓐꓭ ꓕꓯ ꓠꓽ꓾ ꓬꓲ ꓪ ꓒꓵꓽ ꓶꓼ ꓔꓯ ꓙꓲꓻ ꓖꓴ ꓟꓽ ꓙꓳ_ ꓡꓳ ꓫꓵꓽ ꓗꓪ ꓣꓱꓽ_ ꓟ ꓔꓲ ꓫꓵ꓾ ꓪꓴ-ꓢ ꓬꓲ ꓒꓴꓻ ꓗꓹ ꓗꓪ ꓗꓶ ꓔ_ ꓥꓳ꓿ ꓚꓲ ꓛꓬ ꓔꓯ ꓙꓵꓽ ꓘꓴ_ ꓟ_ ꓐꓰ ꓔꓲꓺ ꓖꓶ ꓣꓱꓽ ꓙ_ ꓟ ꓗꓪ ꓥ_ ꓟꓲ ꓔꓯꓺ ꓢꓳ ꓓꓴ ꓒꓬꓱꓼ ꓡ_ ꓥꓳ꓿ ꓟꓲ ꓠꓯ ꓠꓬꓲ ꓟꓳ ꓓꓴ_ ꓟꓲ ꓒꓬꓱꓼ ꓡ_ ꓥꓳ꓿
	“ꓧꓪ ꓖꓳ ꓓꓱ ꓦꓯꓸ ꓠꓲꓹ ꓙꓵꓽ_ ꓟ꓾ ꓟꓬ ꓢꓶꓽ ꓟꓬ ꓦꓯꓸ_ ꓟ_ ꓐꓰ ꓕꓱ ꓕꓲ ꓤꓶꓻ ꓟ ꓘꓶ ꓘꓹ ꓓꓴ” ꓡꓰ ꓞꓳ ꓤ ꓔꓯ ꓙꓵꓽ ꓔ_ ꓡꓳ꓿ ꓖꓳ ꓡꓱ ꓠꓬꓲ “ꓠꓴ ꓪ ꓠꓬ ꓬꓲ ꓪ ꓗꓳ ꓡꓳ ꓗꓪ ꓐꓰ ꓓꓳ ꓡ ꓢꓲ꓾ ꓬꓲ ꓪ_ ꓐꓰ ꓗꓳꓹ ꓞ_ ꓢꓲ ꓠꓬꓲ꓾ ꓟꓽ ꓫꓬ ꓟ ꓕꓲꓽ ꓫꓵꓽ_ ꓟ ꓕꓽ ꓫꓱꓹ꓾” ꓐꓰ꓾ ꓪꓴ-ꓢ ꓡꓰ ꓙꓲ-ꓢꓴ ꓢꓲꓺ ꓤ ꓐꓴ ꓔꓯ ꓐꓯ ꓖꓶ ꓔ_ ꓡꓳ꓿ 2 ꓡꓱ 6ꓽ17-18꓿ ꓐꓯ ꓘꓶ ꓕꓱ ꓟ ꓔꓯ ꓒꓵꓽ ꓛꓳ ꓢꓲ ꓢꓯꓸ ꓔꓬ ꓢꓴ ꓐꓴ ꓔꓯ꓾ “ꓥꓪ ꓠꓴꓻ ꓪ ꓔꓯ ꓘꓳ ꓣꓴ ꓢꓲ꓾ ꓥꓪ ꓠꓬ ꓠꓴ ꓪ ꓐꓹ ꓐ ꓬꓰ ꓢꓲ ꓠꓬꓲ꓾ ꓠꓴ ꓪ ꓠꓬ ꓥꓪ ꓮ ꓐꓲ_ ꓐꓰ ꓮꓸ ꓟꓲ ꓐꓴ ꓬꓰ_ ꓥꓳ꓾” ꓐꓰ꓾ ꓪꓴ-ꓢ ꓡꓰ ꓐꓯ ꓖꓶ ꓔ_ ꓡꓳ꓿ 2 ꓡꓱ 6ꓽ18ꓼ ꓬꓳ 8ꓽ12ꓼ ꓜꓱ 4ꓽ18꓿
	ꓙꓵꓻ ꓠꓲꓹ_ ꓐꓰ ꓠꓺ ꓡꓳ_ ꓟ ꓛꓲ ꓕꓳꓼ ꓕꓲꓽ ꓕꓳꓼ ꓡꓰ ꓕꓲ ꓕꓳꓼ ꓠꓬ꓾ ꓡ ꓞꓳ ꓖꓳ ꓕꓲ ꓣꓳ ꓔꓯ ꓟꓲ ꓠꓯ ꓠꓬꓲ ꓟꓳ ꓓꓴ_ ꓐꓰ ꓪ ꓜꓲ ꓠꓶꓽ ꓡꓰ ꓝꓲ_ ꓥꓳ꓿ ꓪꓴ-ꓢ ꓐꓯ ꓘꓶ ꓬꓲ ꓟꓲꓽ ꓟꓲ ꓛꓲꓺ ꓡꓯꓼ ꓠꓬ꓾ ꓪꓴ-ꓢ ꓬꓲ ꓚꓳ ꓑ ꓐꓴ ꓔꓯ ꓡꓬꓸ ꓬꓯꓼ ꓔꓬ ꓠꓬꓲ꓾ ꓬꓲ ꓪ ꓠꓬ ꓠꓬꓲ ꓟꓳ ꓓꓴ ꓖꓳ ꓟ ꓔꓯ ꓕꓲꓽ ꓝꓸ ꓣꓳꓺ ꓖꓶ ꓠꓹ ꓟ ꓥ ꓡꓳ꓿ ꓟꓴ ꓗꓪ ꓕꓯ ꓢꓲ ꓗꓪ ꓪ ꓜꓲ ꓪꓴꓽ_ ꓟ ꓠꓬꓲ ꓟꓳ ꓓꓴ ꓕꓲ ꓟ ꓙꓳ ꓢꓲ꓾ ꓗꓴ ꓤ ꓐꓴ ꓠꓬ ꓠꓬꓲ ꓟꓳ ꓓꓴ ꓖꓳ ꓟ ꓑꓶ ꓓꓴ ꓡꓬꓸ ꓔꓬ ꓟ ꓥ ꓡꓳ꓾ ꓐꓰ꓾ ꓗꓴꓺ ꓤ ꓐꓴ ꓡꓰ ꓢꓷ ꓙ ꓟꓳ ꓙ ꓔꓬ ꓟ_ ꓡꓰ ꓐꓰ꓾ ꓙꓲ-ꓢꓴ ꓢꓲꓺ ꓤ ꓐꓴ ꓥ_ ꓟꓲ꓾ ꓫꓱꓸ ꓖꓶ ꓒꓵꓽ_ ꓟ_ ꓐꓰ ꓔꓯꓺ ꓢꓳ ꓒꓵꓽ_ ꓟ ꓪꓴ-ꓢ ꓠꓬ꓾ ꓟꓴ ꓗꓪ ꓙꓵꓽ ꓠꓬꓲꓸ ꓕꓲꓺ ꓗꓪ ꓠꓬꓲꓸ ꓠꓸ ꓔꓬ ꓡꓳ꓾ ꓐꓯ_ ꓟ ꓔꓯ ꓢꓷ ꓙ ꓟꓳ ꓙ ꓠꓹ ꓟ ꓥ ꓡꓳ꓿
	ꓙꓲ-ꓢꓴ ꓬꓰ ꓗꓷ_ ꓟ ꓟꓬꓱꓽ ꓑꓶ ꓓꓴ ꓣꓳ ꓠꓬ ꓪꓴ-ꓢ ꓬꓲ ꓙꓵꓽ ꓠꓬꓲꓸ ꓕꓲꓺ ꓗꓪ ꓠꓶꓽ ꓙꓰ ꓠꓹ ꓟ ꓙꓵꓽ ꓪ ꓟꓶ_ ꓡꓳ꓿ “ꓬꓲ ꓚꓲ ꓛꓬ ꓮ ꓐꓲ ꓔꓯ ꓟꓽ ꓗꓹ ꓐ ꓐ ꓣꓳ ꓮ ꓙꓵ ꓢꓴ ꓐꓱ ꓶ ꓖꓶ ꓗꓷ ꓢꓴ ꓠꓬ꓾ ꓮ ꓫꓵ ꓥ_ ꓟꓲ ꓬꓲ_ ꓐꓰ ꓕꓲ ꓛꓳ_ ꓣꓳ ꓔꓯ ꓟꓽ ꓖꓶ ꓡ꓾ ꓐꓰ꓾ ꓮ ꓡꓲ ꓗꓷ ꓡꓰ ꓓ ꓢꓰꓽ꓿” “ꓠꓴ ꓪ ꓠꓬ ꓥꓶ_ ꓟ ꓡ ꓞꓳ ꓥ_ ꓟꓲ꓾ ꓠꓴ ꓪ ꓤ ꓠꓱ ꓐꓴ ꓔꓯ ꓙꓲꓻ_ ꓟ ꓖꓴꓽ ꓙꓴꓽ ꓖꓶ ꓠꓹ ꓟ ꓢꓷ_ ꓠꓬ꓾ ꓟꓴ ꓗꓪ ꓗꓪ ꓟ ꓠꓴ ꓪ ꓐꓹ ꓐ ꓠꓽ꓾ ꓬꓲ ꓔꓯ ꓓꓰꓽ ꓢꓴ ꓔꓯ ꓢꓶꓸ ꓟꓽ ꓞꓲ ꓢꓲ-ꓫꓬ-ꓟ-ꓦ ꓖꓶ ꓡ_ ꓥꓳ ꓟꓽ ꓥ ꓡ꓾” ꓐꓰ꓾ ꓬꓰ-ꓢꓴ ꓡꓰ ꓐꓯ_ ꓡꓳ꓿ “ꓥꓪ ꓟꓬꓱꓺ ꓗꓪ ꓐꓰ ꓠꓴ ꓪ ꓮ ꓫꓵꓽ_ ꓟꓲ ꓓꓰꓽ_ ꓠꓬ꓾ ꓖꓳ ꓟ ꓥꓪ ꓬꓰ_ ꓥꓳ꓿” “ꓮ ꓟꓶ ꓗꓪ ꓛꓲ ꓠꓴ ꓪ ꓠꓬ ꓥꓪ ꓟꓬꓱꓺ ꓗꓪ ꓐꓰ ꓮꓸ ꓫꓵ_ ꓟꓲ ꓟꓽ ꓓꓰꓽ ꓠꓬꓲ꓿ ꓠꓴ ꓪ ꓗꓹ ꓛꓲ ꓠꓲꓹ ꓐꓲꓺ ꓡ ꓠꓹ ꓟ ꓓꓰꓽ꓿ ꓖꓳ ꓡꓱ ꓠꓬ ꓠꓴ ꓪ ꓟꓶ_ ꓥꓳ꓿ ꓣꓳ 8ꓽ32ꓼ ꓡꓴ 11ꓽ13ꓼ ꓬꓳ 14ꓽ14ꓼ 16ꓽ24ꓼ ꓗꓳ 1ꓽ9-11ꓼ 3ꓽ16-19꓿
	ꓖꓳ ꓡꓱ ꓐꓰ ꓪꓴ-ꓢ ꓡꓰ ꓘꓳ ꓣꓴ ꓢꓲ ꓶꓼ ꓥꓳꓽ ꓙꓱꓽ ꓖꓶ_ ꓟ ꓤꓶꓻ ꓔꓯ ꓣꓳ ꓮ ꓡꓲ ꓕꓲ ꓣꓳ ꓥ_ ꓟꓲ ꓟꓶ ꓓ_ ꓡꓳ꓿ ꓣꓳ ꓠꓬ ꓮ ꓕꓯ_ ꓟꓲ ꓐꓯ ꓟꓴ ꓘꓶꓽ_ ꓟ_ ꓐꓰ ꓠꓯ ꓞꓲꓹ_ ꓠꓬꓲꓽ ꓗꓴꓸ ꓚꓸꓼ ꓗꓪ ꓔꓬ ꓟ ꓔꓯ ꓪꓴ-ꓢ ꓟꓽ ꓠꓲꓹ ꓒꓴ꓿ ꓪꓴꓸ ꓓꓵ ꓠꓬ ꓚꓴꓸ ꓞꓹ ꓔꓬ ꓥ_ ꓟꓲ꓾ ꓠꓲꓹ ꓟ ꓗꓪ ꓘꓶꓽ ꓘꓹ ꓔꓬ ꓢꓴ ꓠꓯꓸꓼ ꓗꓪ ꓙ ꓣꓳꓽ ꓠꓲꓹ ꓧꓪꓺ ꓟꓽ ꓟꓳ꓿ ꓣꓳ ꓠꓬ ꓝꓴꓲ ꓞꓲꓽ ꓫꓬ ꓡꓰ ꓠꓹ ꓟ ꓬꓰ-ꓢꓴ ꓔꓯ ꓙꓰ ꓢꓲ꓾ ꓫ ꓔꓳ_ ꓟ_ ꓐꓰ ꓙ ꓖꓳꓼ_ ꓟ ꓟꓽ ꓙꓳ ꓙꓳ꓾ ꓪꓴ-ꓢ ꓬꓲ ꓙꓵꓽ ꓗ ꓒꓬꓱꓽ ꓕꓯ ꓗꓪ ꓦꓰꓼ ꓔꓴ ꓠꓲꓹ ꓫꓵ_ ꓠꓬ ꓦꓰꓼ ꓔꓴ ꓐ ꓡ_ ꓡꓳ꓿
	ꓝꓴꓲ ꓠꓯꓸꓼ ꓗꓪ ꓞꓰꓻ ꓓꓵꓽ ꓡꓰ ꓟ ꓮ-ꓓꓯ ꓬꓲ ꓤ ꓠꓱ ꓐꓴ ꓠꓬ ꓙꓲ-ꓢꓴ ꓗꓪ ꓐꓰ ꓪꓴ-ꓢ ꓬꓲ ꓤ ꓠꓱ ꓒꓬꓱꓼ ꓡ_ ꓡꓳ꓿ “ꓖꓳ ꓟ ꓑꓶ ꓓꓴ ꓬꓲ ꓬꓲ ꓪ ꓔꓯ ꓬꓲꓼ ꓤ ꓠꓬꓲ ꓤ ꓘꓴ_ ꓟ ꓟꓽ ꓫ ꓔꓳ꓿” ꓙꓲ-ꓢꓴ ꓢꓲꓺ ꓤ ꓤꓶꓻ ꓠꓬ ꓙꓵꓻ ꓠꓲꓹ꓾ ꓧꓪꓸ ꓡꓰ_ ꓟ_ ꓐꓰ ꓪꓴ-ꓢ ꓠꓯꓸꓼ ꓗꓪ ꓗꓹ ꓛꓲ ꓠꓲꓹ ꓕꓱ ꓟꓬ ꓫꓵꓽ ꓐꓲꓺ ꓞ_ ꓟ ꓤꓶꓻ ꓥ ꓡꓳ꓿ “ꓮ ꓡꓲꓳ ꓐꓯ ꓠꓬ ꓬꓰ-ꓧꓳ-ꓧꓪ ꓖꓶ ꓡ_ ꓟ ꓗꓹ ꓛꓲ ꓠꓲꓹ ꓠꓬ ꓠꓴ ꓪ ꓢꓯꓼ ꓪ ꓥ ꓡꓳ꓿” “ꓮ ꓕꓯ_ ꓟꓲ ꓗꓹ ꓛꓲ ꓠꓯ_ ꓡꓳ꓿ ꓟꓽ ꓠꓽ ꓠꓽ ꓪꓽ ꓘꓴ꓿ ꓮ ꓫꓵꓽ ꓗ_ ꓟꓲ ꓪꓴ-ꓢ ꓔꓯ ꓫ ꓟꓳ꓿ ꓮ ꓡꓲꓳ ꓐꓯ ꓠꓬ ꓕꓱ ꓟ ꓠꓽ꓾ ꓙꓲ-ꓢꓴ ꓬꓰ-ꓢꓴ ꓠꓯꓸꓼ ꓗꓪ ꓠꓴ ꓪ ꓐꓱ ꓶ ꓪꓴ-ꓢ ꓠꓲꓹ ꓡꓶꓽ ꓥ ꓡꓳ꓿ ꓦꓲ 2ꓽ11ꓼ ꓬꓰ 8ꓽ10ꓼ 1 ꓕꓰ 5ꓽ16-18ꓼ ꓣꓳ 8ꓽ1ꓼ 1 ꓬꓳ 5ꓽ4ꓼ ꓠꓲ 8ꓽ10ꓼ ꓒꓲ 4ꓽ4꓿
	ꓕꓱ ꓡꓱ ꓫꓵꓽ ꓤꓶꓻ ꓠꓬ ꓢꓲ ꓫꓬ ꓕꓳ ꓶ ꓔꓯ ꓧꓳꓹ_ ꓟ꓾ ꓑꓶꓸ ꓡꓰ_ ꓟ_ ꓐꓰ ꓢꓲ ꓫꓬ_ ꓟ ꓢꓶꓹ ꓢꓶꓽ ꓥ ꓡꓳ꓿ ꓖꓳ ꓡꓱ ꓥ_ ꓟꓲ ꓙꓵꓽ ꓗ ꓗꓪ ꓓꓯꓹ_ ꓟ ꓙꓲ ꓫꓬ_ ꓟ ꓗ ꓫꓵꓺ ꓔꓯ ꓟꓽ ꓧꓪꓸ ꓛꓲ ꓔꓬ ꓟ ꓑꓶ ꓓꓴ ꓕꓱ ꓡꓱ ꓫꓵꓽ ꓢꓶꓹ ꓢꓶ ꓔꓯ ꓟꓳ ꓪ ꓫ_ ꓟ ꓥ ꓡꓳ꓿ ꓕꓱ ꓡꓱ ꓗꓷ ꓡꓰ_ ꓟ ꓬꓲ ꓑꓶꓸ ꓠꓬ ꓢꓲ-ꓫꓬ-ꓟ-ꓦ ꓟꓬꓱꓽ ꓬꓰ_ ꓟ ꓔꓯ ꓬꓲ ꓜꓶꓻ ꓘꓳ ꓣꓴ ꓟꓽ ꓟꓶ ꓠꓬꓲ ꓥ ꓡꓳ꓿
	ꓣꓳ ꓠꓬ ꓡꓳꓸ_ ꓟ ꓗꓪ ꓐꓰ ꓑꓶꓸ ꓡꓰ_ ꓥꓳ꓿ ꓞꓳ ꓤ ꓐꓴ ꓠꓬ ꓢꓲ ꓫꓬ_ ꓟ ꓙꓵꓽ ꓗ ꓗꓪ ꓐꓰ ꓪꓴ-ꓢ ꓡꓰ ꓟꓳꓸ ꓖꓶ ꓔꓬ ꓟ ꓪꓴ-ꓢ ꓬꓲ ꓢꓲꓽ ꓫꓬ_ ꓟ ꓐꓰ ꓐꓲꓺ ꓜꓲꓼ_ ꓟ ꓗꓴꓺ ꓒꓬꓱꓽ ꓔꓯ ꓟꓽ ꓚꓬꓺ ꓢꓲ꓾ ꓞꓳ ꓤ ꓡꓰ ꓚꓰꓼ ꓔ ꓟ ꓗꓺ ꓫꓵꓺ_ ꓐꓰ ꓟꓸ ꓚꓱꓹ ꓔꓯ ꓠꓲꓹ ꓥꓳꓺ_ ꓟ ꓑꓶ ꓓꓴ꓾ ꓘꓴ ꓜꓲ ꓞꓳ ꓠꓬ ꓦꓻ ꓗꓪ ꓠꓲꓹ ꓒꓵꓽ ꓠꓲꓹ ꓡꓱꓻ_ ꓟ ꓞꓰꓻ ꓬꓯꓼ ꓙꓰ_ ꓡꓳ꓿ ꓖꓳ ꓡꓱ ꓠꓬꓲ ꓪꓴ-ꓢ ꓬꓲ ꓙꓵꓽ ꓗ ꓔꓯ ꓛꓳ ꓒꓵꓽ ꓙꓲꓽ ꓙꓳ_ ꓟ_ ꓡꓰ ꓐꓰ ꓛꓳ ꓒꓵꓽ ꓐ ꓡ ꓢꓲ_ ꓡꓰꓽ꓾ ꓙꓲ-ꓢꓴ ꓢꓲꓺ ꓤ ꓐꓴ ꓠꓬ ꓬꓲꓸ ꓪꓴꓸ ꓟ ꓙꓵꓻ ꓠꓲꓹ_ ꓐꓰ ꓠꓲꓹ ꓒꓵꓽ ꓠꓲꓹ ꓡꓱꓻ_ ꓟ ꓕꓲꓸ ꓗꓪ ꓡꓯꓼ ꓛꓲ ꓬꓰ ꓐ ꓡ_ ꓥꓳ꓿ (ꓬꓰ 2ꓽ13ꓼ ꓖꓪ 1ꓽ1-3ꓼ ꓬꓰ 6ꓽ16)꓿
































28 ꓕꓱꓺ

ꓕꓳ ꓶ ꓡꓲꓺ ꓔꓯ ꓒꓬꓱꓺ ꓗꓷ_ ꓟ

	“ꓥꓪ ꓡꓳꓸ ꓔꓬ ꓕꓯ꓾ ꓙꓵꓽ ꓠꓬꓲ ꓕꓲ ꓮ ꓟꓬꓹ ꓟ ꓲ' ꓔ ꓢꓲ꓾ ꓮ-ꓠꓱ-ꓕꓯ-ꓡꓰ-ꓙꓳ-ꓔꓬ-ꓢꓴ ꓠꓬꓲꓸ ꓠ ꓡ_ ꓡꓳ꓿ ꓬꓲ ꓐꓵ ꓞꓶ ꓠꓬ ꓪꓽ_ ꓡꓰ ꓐꓰ ꓒꓴ ꓛ ꓛ ꓗ_ ꓢꓲ꓾ ꓬꓲ ꓪꓴꓸ ꓗꓴ ꓟ ꓠꓬ ꓒꓴ_ ꓟ ꓮ ꓣꓳ ꓟꓵ_ ꓡꓰ ꓐꓰ ꓗ_ ꓡꓳ꓿ ꓬꓲ ꓙꓵꓽ ꓠꓬꓲꓸ ꓕꓲ ꓠꓬ ꓮꓸ ꓔꓳꓸ ꓡ ꓡꓱ ꓥ ꓡꓳ꓿ ꓙꓵꓽ ꓠꓬꓲꓸ ꓕꓲ ꓑꓶ ꓡꓶ ꓠꓬ ꓐꓬ ꓞ_ ꓟ ꓮꓸ ꓔꓳꓸ ꓥ ꓡꓳ꓿ ꓬꓲ ꓟꓲ ꓠꓬ ꓗꓪ ꓐꓰ ꓮ ꓔꓳꓸ ꓠꓯꓺ ꓬꓲ ꓓꓳ ꓡ ꓢꓲ ꓬꓲꓻ ꓓꓳ ꓙꓰ_ ꓡꓳ꓿ ꓬꓲ ꓔꓯ ꓣꓱꓽ ꓙ ꓢꓴ ꓠꓬ ꓔꓴ ꓔꓴ ꓣꓳ ꓙꓳ_ ꓡꓳ꓿ ꓬꓲ ꓟꓲ ꓠꓬ ꓗꓪ ꓦꓰꓼ ꓞꓹ ꓢꓴ ꓠꓬ ꓟꓶ ꓟꓶꓽ ꓣꓳ ꓙꓳ_ ꓡꓳ꓿ ꓐꓯ ꓟꓴ ꓜꓲꓼ ꓓꓴ ꓠꓬ ꓠꓬꓲꓸ ꓠꓸ ꓢꓲ꓾ ꓕꓳ ꓶ ꓡꓲꓺ ꓮ ꓙꓵꓽ ꓔꓯ ꓒꓬꓱꓺ_ ꓡꓳ꓿” ꓓ 7ꓽ9-10꓿ 
	ꓟꓲ ꓠꓯ ꓞꓳ ꓤ ꓮ ꓙꓵ ꓔꓯ ꓐꓯ ꓟꓴ ꓘꓶꓽ ꓢꓴ ꓥ ꓟ ꓪꓴ-ꓢ ꓬꓲ ꓟꓲ ꓙꓬ ꓗꓪ ꓞꓳ ꓤ ꓐꓴ ꓤꓶꓻ ꓔꓯ ꓧꓪꓺ ꓠꓬꓲ ꓟꓰꓹ ꓠꓬꓲ_ ꓟ ꓦꓬ ꓠꓬꓲ_ ꓐꓰ ꓗꓴꓸ ꓙꓲ ꓙꓳ_ ꓟ ꓦ ꓐꓬꓱꓽ ꓔꓯ ꓕꓱ ꓡꓱ ꓟꓳꓸ ꓖꓶ ꓔ_ ꓡꓳ꓿ “ꓮ-ꓠꓱ-ꓕꓯ-ꓡꓰ-ꓙꓳ-ꓔꓬ-ꓢꓴ” ꓖꓳ ꓕꓲ ꓣꓳ ꓠꓬ ꓐꓹ ꓐ ꓪꓴ-ꓢ ꓥ ꓡꓳ꓿ ꓙꓳ_ ꓟ ꓮ ꓙꓵꓽ ꓟ ꓬꓲ ꓚꓰꓺ ꓥ ꓢꓲ꓾ ꓙꓵꓽ ꓗ ꓮ ꓙꓵꓽ ꓟ ꓬꓲ ꓚꓰꓺ_ ꓟꓲ ꓥ ꓡꓳ꓿ ꓬꓲ ꓠꓬ ꓐꓯ ꓟꓴ ꓜꓲꓼ ꓓꓴ ꓔꓯ ꓧꓳꓽ ꓢꓴ ꓥ ꓡꓳ꓿ ꓟꓴ ꓗꓪ ꓝꓲ ꓓꓴ ꓐꓴ ꓥ_ ꓟꓲ ꓖꓳ ꓗꓪ ꓜꓲꓼ ꓞꓹ ꓔꓬ ꓢꓲ꓾ ꓣꓱꓽ ꓙ_ ꓥꓳ꓾ ꓢꓷ ꓙ ꓟꓳ ꓙ ꓢꓴ_ ꓟꓲ ꓬꓰ_ ꓥꓳ꓿
	“ꓥꓪ ꓠꓬ ꓢ ꓘꓪ ꓕꓯ ꓟ ꓦ ꓐꓬꓱꓽ ꓗꓪ꓾ ꓟꓴ ꓗꓪ ꓗꓪ ꓟ ꓟꓴ ꓗꓴꓸ ꓜꓶꓽ ꓢꓲ꓾ ꓡ ꓞꓳ ꓮ ꓐꓲ_ ꓡꓰ ꓐꓰ ꓗ_ ꓟ ꓕꓲ ꓣꓳ ꓡ_ ꓡꓳ꓾ ꓐꓰ꓾ ꓥꓪ ꓟꓳ_ ꓡꓳ꓿ ꓬꓲ ꓠꓬ ꓮ-ꓠꓱ-ꓕꓯ-ꓡꓰ-ꓙꓳ-ꓔꓬ-ꓢꓴ ꓔꓬ ꓗꓪ ꓡ ꓢꓲ꓾ ꓬꓲ ꓟꓲ ꓙꓬ ꓗꓪ ꓬꓲ ꓔꓯ ꓧꓳꓽ ꓛꓲ ꓡ_ ꓡꓳ꓿ ꓑ ꓫꓬ ꓐꓴ ꓥ ꓕ ꓑꓳ_ ꓐꓰ꓾ ꓞꓳ ꓫꓵꓽ ꓐꓴ_ ꓐꓰ꓾ ꓥꓳꓽ ꓫꓵꓽ ꓥꓳꓽ ꓙꓰꓽ ꓫ ꓕꓱ ꓢꓴ ꓡꓰ ꓬꓲ ꓔꓯ ꓣꓱꓽ ꓙ ꓠꓹ ꓟ꓾ ꓬꓲ ꓔꓯ ꓙꓵꓽ ꓪ_ ꓐꓰ ꓟꓬꓱ ꓓꓳꓽ_ ꓐꓰ ꓗꓴꓷꓼ ꓖꓶ_ ꓥꓳ꓿ ꓬꓲ ꓙꓵꓽ ꓪ ꓠꓬ ꓡꓳꓹ ꓬꓰ ꓟꓽ ꓓ ꓟ ꓕꓲ ꓞꓲꓼ ꓕꓲ ꓑ ꓟ ꓙꓵꓽ ꓪ ꓥ ꓡꓳ꓿ ꓬꓲ ꓗꓴꓷꓼ ꓠꓬ ꓐꓬ ꓡꓰ ꓟꓽ ꓓ ꓟ ꓗꓴꓷꓼ ꓥ ꓡꓳ꓿” ꓓ 7ꓽ13-14ꓼ ꓖꓪ 20ꓽ2꓿
	ꓕꓱ ꓗꓪ ꓙꓲ-ꓢꓴ ꓬꓲꓼ ꓡ_ ꓟ ꓠꓬ ꓠꓬꓲꓽ ꓧꓪꓹ ꓔꓲ ꓧꓪꓹ ꓟꓲ ꓠꓯ ꓗꓪ ꓬꓯꓼ ꓡ_ ꓟ ꓟꓽ ꓥ꓾ ꓜꓲꓽ ꓟꓳꓽ ꓟꓬꓱꓽ ꓬꓰ ꓓꓳ ꓡꓰ ꓗ ꓠꓯ꓾ ꓬꓲ ꓔꓯ ꓖꓶ ꓡ ꓠ ꓗ_ ꓟ ꓗꓴꓷꓼ ꓔꓯ ꓘꓳ ꓣꓴ ꓠꓹ ꓟ꓾ ꓐꓹ ꓐ ꓪꓴ-ꓢ ꓟꓲ ꓙꓬ ꓗꓪ ꓡ_ ꓟ ꓥ ꓡꓳ꓿ ꓕꓱ ꓟ ꓠꓬ (2300) ꓘꓳꓼ ꓡꓳꓹ ꓬꓰ_ ꓟ꓾ (1844) ꓘꓳꓼ ꓗꓪ ꓒꓬꓱꓼ ꓡ ꓗꓷ ꓟ ꓥ ꓡꓳ꓿ ꓣꓳ ꓔꓲꓺ ꓒ ꓓꓽ ꓟ ꓠꓬ ꓞꓳ ꓤ ꓐꓴ ꓐꓱ ꓶ ꓡꓳꓹ ꓬꓰ_ ꓟ ꓟꓬꓱꓽ ꓔꓯ ꓬꓰ ꓠꓹ ꓟ ꓮꓽ ꓘꓶꓸ ꓢꓲ ꓫꓬ ꓖꓴ ꓗꓪ ꓓꓵꓽ ꓙꓰ ꓗꓷꓳ꓿
	ꓟꓲ ꓠꓯ ꓗꓪ ꓟ ꓟꓶ ꓔꓶꓸ ꓦꓲ ꓗꓪ꓾ ꓚꓲ ꓛꓬ ꓝꓴꓲ ꓣꓷꓠ ꓢꓲ ꓓꓵꓽ ꓙ ꓒꓳꓹ ꓬꓲꓼ ꓡ ꓢꓴ ꓐꓱ ꓶ_ ꓡꓰꓽ꓾ ꓝꓴꓲ ꓐꓱ ꓶ ꓔꓲꓺ ꓖꓶ_ ꓟ ꓚꓱꓹ ꓗꓪ ꓐꓰ ꓬꓲ ꓪ ꓝꓴꓲ ꓔꓯ ꓢꓲ ꓫꓬ ꓖꓴ ꓗꓪ ꓙꓵꓺ ꓩꓴ ꓗꓷ_ ꓡꓳ꓿ ꓖꓳ ꓡꓱ ꓠꓬ ꓝꓴꓲ ꓑꓲꓸ ꓓꓴ ꓟꓬꓱꓽ ꓗꓪ ꓬꓲ ꓪ ꓐꓱ ꓶ ꓥ_ ꓟꓲ ꓔꓺ ꓞ_ ꓟ ꓥ ꓡꓳ꓿ ꓖꓳ ꓟ_ ꓡꓰ ꓐꓰ ꓡꓳꓹ ꓬꓰ_ ꓟ ꓝꓴꓲ ꓑꓲꓸ ꓓꓴ ꓟꓬꓱꓽ ꓬꓰ_ ꓟ ꓦꓬ ꓠꓬꓲ ꓗꓪ꓾ ꓥ ꓠꓬ ꓧꓪꓺ ꓟꓰꓹ ꓠ ꓠꓬꓲ_ ꓟ ꓐꓯ ꓟꓴ ꓜꓲꓼ ꓓꓴ ꓗꓪ ꓔꓺ ꓢꓴ ꓠꓬ꓾ ꓪꓴ-ꓢ ꓤ ꓠꓱ ꓐꓴ_ ꓡꓰꓽ ꓥ ꓡꓳ꓿ ꓞꓳ ꓥꓶꓺ ꓐꓴ ꓔꓯ ꓐꓯ ꓟꓴ ꓘꓶꓽ_ ꓟ ꓠꓽ꓾ ꓖꓳ ꓗ ꓠꓯꓸ ꓢꓲ ꓬꓲ ꓔꓱ ꓬꓲ ꓣꓱꓽ ꓬꓰ ꓠꓹ ꓟ ꓥ ꓡꓳ꓿ “ꓮ ꓡꓲꓳ ꓐꓯ ꓠꓬ ꓐꓯ ꓟꓴ ꓘꓶ_ ꓟ ꓠꓬ ꓪꓴ-ꓢ ꓦꓲꓻ ꓗꓪ ꓔꓬ ꓢꓴ ꓔꓯ ꓘꓶꓽ ꓪꓴꓸ ꓔꓴ_ ꓟ ꓦꓬ ꓠꓬꓲ ꓛꓲ ꓡ_ ꓥꓳ꓿” 1 ꓒꓲ 4ꓽ17꓿
	ꓟꓴ ꓗꓪ ꓗꓪ ꓙꓳ_ ꓟ ꓐꓳ ꓚꓲꓸ ꓕꓳ ꓶ ꓠꓬ꓾ ꓐꓯ ꓟꓴ ꓞꓷꓹ_ ꓟ ꓗꓪ ꓣꓱꓽ ꓓꓴ ꓥ ꓡꓳ꓿ ꓢꓯꓼ ꓟꓬ ꓕꓳ ꓶ ꓗꓪ ꓠꓬ ꓪꓴ-ꓢ ꓟꓬꓱꓽ ꓣꓱꓽ ꓬꓰ ꓗꓳꓸ ꓡ ꓢꓴ ꓐꓴ ꓟꓬꓱꓺ ꓔꓯ ꓐꓳ ꓔ_ ꓡꓳ꓿ ꓖꓳ ꓡꓱ ꓠꓬꓲ ꓙꓲ-ꓢꓴ ꓡꓰ ꓬꓲ ꓛꓳ ꓒꓯꓹ ꓐꓴ ꓔꓯ “ꓠꓴ ꓪ ꓟꓬꓱꓺ ꓟꓴ ꓗꓪ ꓗꓪ ꓐꓳ ꓔ_ ꓟ ꓪꓴꓸ ꓠꓬꓲ ꓠꓲꓹ ꓒꓴ꓾ ꓐꓯ_ ꓡꓳ꓿” ꓡꓴ 10ꓽ20꓿ ꓝꓲ ꓓꓴ ꓒꓳ-ꓡꓳ ꓥ_ ꓟꓲ “ꓢꓯꓼ ꓟꓬ ꓕꓳ ꓶ ꓗꓪ ꓓꓯꓹ_ ꓟ” ꓟꓬꓱꓽ ꓬꓰ ꓛꓳ ꓒꓯꓹ ꓐꓴ ꓙ ꓖꓴ ꓔꓯ ꓐꓳ ꓔ_ ꓡꓳ꓿ (ꓒꓲ 4ꓽ3ꓼ ꓟꓳ 20ꓽ12꓿ ꓓ-ꓠꓲ-ꓡꓰ ꓡꓰ “ꓖꓳ ꓕꓯ ꓠꓴ ꓕꓲ ꓫꓵꓽ ꓢꓴ ꓗꓳ ꓡꓳ ꓗꓪ ꓕꓳ ꓶ ꓗꓪ ꓟꓬꓱꓺ ꓐꓳ ꓔ_ ꓟ ꓮ ꓡꓲ ꓕꓲ ꓣꓳ_ ꓟꓲ ꓚꓬꓴꓹ ꓟꓶ_ ꓥꓳ꓾” ꓐꓰ꓾ ꓐꓯ_ ꓡꓳ꓿ ꓓ 12ꓽ1꓿ “ꓮ ꓣꓳ ꓤ ꓬꓲ ꓢꓯꓼ ꓟꓬ ꓕꓳ ꓶ ꓗꓪ ꓐꓳ ꓔ_ ꓟ ꓡꓰꓽ” ꓪꓴ-ꓢ ꓬꓲ ꓡꓳ ꓒꓱ ꓗꓪ ꓓꓵ ꓡꓰ_ ꓥꓳ꓾ ꓐꓰ꓾ ꓬꓳ-ꓦ ꓡꓰ ꓟꓳ ꓖꓶ ꓓꓴ ꓕꓳ ꓶ 21ꓽ27 ꓗꓪ ꓐꓳ ꓔ_ ꓡꓳ꓿
	“ꓬꓲ ꓟꓬꓱꓺ ꓔꓯ ꓓꓵ ꓙ ꓢꓴ ꓚꓲ ꓟꓶ ꓓꓴ ꓕꓳ ꓶ” ꓗꓪ “ꓬꓰ-ꓧꓳ-ꓧꓪ ꓔꓯ ꓙꓳꓺ ꓒꓵꓽ ꓢꓴ”_ ꓐꓰ ꓬꓲ ꓟꓬꓱꓺ ꓔꓯ ꓓꓵ ꓙ ꓢꓴ ꓐꓴ ꓬꓲ ꓪ ꓙꓲꓻ_ ꓟ ꓟꓬꓱꓽ ꓔꓯ ꓐꓳ ꓚꓲꓸ ꓔ_ ꓡꓳ꓿ ꓔꓳꓹ ꓧꓪꓸ ꓡꓰ ꓟ ꓤꓹ ꓠꓬꓲ ꓓꓴ_ ꓐꓰ ꓟꓽ ꓙꓲ ꓟꓽ ꓜꓳꓽ ꓟ꓾ ꓫꓱꓸ ꓤ ꓙ ꓗꓳ_ ꓟ ꓐꓯ ꓘꓶ ꓫ ꓕꓱ ꓗꓷ ꓟ꓾ ꓕꓱ ꓡꓱ ꓫꓵꓽ ꓟꓬꓱꓽ ꓮ ꓙꓵꓽ ꓔꓯ ꓕꓳ ꓶ ꓖꓳ ꓟ ꓗꓪ ꓐꓳ ꓚꓲ ꓔ_ ꓡꓳ꓿ “ꓥꓪ ꓶ ꓙꓰ_ ꓟ ꓔꓯ ꓠꓴ ꓵꓺ ꓠꓬꓲ ꓔꓬ_ ꓡꓳ꓿ ꓥꓪ ꓟꓬ ꓐꓰ ꓔꓯ ꓠꓴ ꓐꓬꓻ ꓠꓯꓸꓼ ꓗꓪ ꓗꓶ ꓔ ꓖꓶ ꓡꓯ꓿ ꓟꓬ ꓐꓰ ꓕꓱ ꓟ ꓠꓬ ꓠꓴ ꓕꓳ ꓶ ꓗꓪ ꓐꓳ ꓔ_ ꓡꓳ ꓟꓽ ꓥ ꓡ? ꓟꓯ 3ꓽ16ꓼ ꓠꓲ 13ꓽ4ꓼ ꓖꓪ 56ꓽ8꓿

ꓚꓵꓺ ꓔ ꓟ ꓚꓴꓽ ꓬꓲꓹ

	ꓞꓳ ꓤ ꓐꓴ ꓝꓴꓲ ꓔꓯ ꓐꓳ ꓔ_ ꓟ ꓐꓳ ꓚꓲꓸ ꓕꓳ ꓶ ꓥ_ ꓟꓲ ꓕꓲ ꓑꓷꓠ ꓙꓳ_ ꓢꓰꓽ ꓡꓳ꓿ “ꓮ ꓡꓲꓳ ꓐꓯ ꓠꓬ ꓡ ꓞꓳ ꓬꓰ_ ꓟ ꓥ ꓕ ꓑꓳ_ ꓐꓰ ꓚꓵꓺ ꓔ_ ꓟ ꓫꓵꓽ ꓪꓴ꓾ ꓙꓲ_ ꓟ_ ꓐꓰ ꓥꓶꓺ_ ꓟ ꓮ ꓙꓵꓽ꓾ ꓪꓴ-ꓢ ꓡꓰ ꓐꓯ ꓟꓴ ꓘꓶꓽ_ ꓥꓳ꓿” “ꓞꓳ ꓤ ꓮ ꓔꓳ ꓔꓳ ꓫ ꓕꓱ_ ꓟ ꓮ ꓙꓵꓽ ꓠꓬ꓾ ꓐꓯ ꓟꓴ ꓘꓶꓽ_ ꓟ ꓦꓬ ꓠꓬꓲ ꓗꓪ ꓕꓲ ꓘꓶ ꓡꓰ ꓕꓲ ꓘꓶ ꓢꓪ' ꓖꓶ ꓠ ꓗ_ ꓡꓳ꓿ ꓮ ꓡꓲꓳ ꓐꓯ ꓠꓬ ꓠꓴ ꓐꓯ ꓘꓶ ꓗꓪ ꓐꓰ꓾ ꓠꓴ ꓔꓯ ꓙꓲ ꓫꓬ_ ꓟ ꓚꓬꓹ ꓖꓶ_ ꓥꓳ꓿ ꓝꓮꓲ ꓠꓬ ꓠꓴ ꓐꓯ ꓘꓶ ꓗꓪ ꓐꓰ꓾ ꓠꓴ ꓔꓯ ꓛꓬ_ ꓟ ꓞꓷꓹ_ ꓥꓳ꓿” “ꓖꓳ ꓡꓱ ꓠꓬꓲ ꓢꓲꓺ ꓒ ꓟꓽ ꓡ ꓕꓯ ꓡꓰ꓾ ꓬꓲ ꓝꓲꓸ ꓟꓽ ꓥ ꓟ ꓗꓪ ꓮꓸ ꓫꓵ ꓔꓯ ꓥ_ ꓟꓲ ꓓꓰꓺ ꓘꓶꓽ ꓕ ꓞꓷꓹ꓿ ꓬꓲ ꓠꓬ ꓠꓯ ꓞꓲꓹ_ ꓟ ꓗꓪ ꓑꓲꓸ ꓔ ꓟ ꓔꓯ꓾ ꓠꓬꓲ ꓟꓳ ꓓꓴ ꓗꓪ ꓡ ꓝꓲ ꓢꓲ꓾ ꓞꓳ ꓤ ꓠꓲꓹ ꓟ ꓗꓪ ꓓꓵꓽ ꓙ_ ꓟ ꓔꓯ ꓟꓳꓸ ꓖꓶ ꓡ_ ꓥꓳ꓿ ꓖꓳ ꓕꓯ ꓠꓬ ꓮ ꓡꓲ ꓕꓲ ꓣꓳ_ ꓟꓲ꓾ ꓪꓴ-ꓢ ꓗꓪ ꓐꓰ ꓫꓱꓸ ꓖꓶ_ ꓟ ꓬꓲ ꓟꓶ_ ꓥꓳ꓿” ꓚ 12ꓽ14ꓼ ꓟ 12ꓽ36-37ꓼ 1 ꓡꓱ 4ꓽ5꓿ ꓟꓴ ꓗꓪ ꓗꓪ ꓟ ꓕꓳ ꓶ ꓡꓲꓺ (ꓐꓳ ꓚꓲꓸ ꓕꓳ ꓶ) ꓗꓪ ꓠꓬ꓾ ꓞꓳ ꓟꓬꓱꓺ ꓔꓯ ꓛꓳ ꓢꓲ꓾ ꓡ ꓞꓳ ꓖꓳ ꓕꓲ ꓣꓳ ꓫ ꓕꓱ ꓛꓬꓻ ꓗꓷ ꓟ ꓐꓯ ꓘꓶ ꓮ ꓙꓵꓽ꓾ ꓚꓲ ꓛꓬ ꓙꓲꓻ ꓖꓴ ꓧꓪꓺ_ ꓟ ꓟꓬꓱꓽ꓾ ꓶꓻ ꓔꓯ ꓖꓳꓽ ꓡꓰ ꓝꓲ_ ꓟ_ ꓐꓰ꓾ ꓘꓳ ꓫꓱ ꓫꓱ_ ꓗꓪ ꓬꓰ ꓗꓷ ꓟ ꓝꓴꓲ ꓮ ꓙꓵꓽ ꓔꓯ ꓐꓳ ꓚꓲꓸ ꓔ_ ꓡꓳ꓿ ꓪꓴ-ꓢ ꓬꓲ ꓬꓲꓼ ꓠꓬꓲꓸ ꓖꓶ ꓓꓴ ꓔꓯ ꓟꓽ ꓚꓬꓺ ꓟ꓾ ꓮ ꓔꓳ ꓔꓳ ꓒꓬꓹ ꓗꓷ ꓟ ꓬꓲ ꓙꓵꓹ_ ꓐꓰ ꓙꓲꓻ_ ꓟ_ ꓐꓰ ꓥꓶꓺ_ ꓟ ꓔꓶꓺ ꓙꓱꓼ ꓠꓬꓲꓽ ꓫꓵꓽ ꓡꓱꓸꓼ ꓐꓱ ꓶ ꓙꓵꓽ ꓪꓽ ꓣꓱꓽ ꓗꓷ ꓟ꓾ ꓕꓱ ꓟꓬ ꓫꓵꓽ ꓔꓯ ꓐꓳ ꓚꓲꓸ ꓢꓴ ꓟꓴ ꓗꓪ ꓝꓲ ꓓꓴ ꓡꓰ ꓕꓲ ꓠꓬꓲ ꓡꓰ ꓕꓲ ꓠꓬꓲ ꓐꓳ ꓚꓲꓸ ꓔ_ ꓥꓳ꓿ ꓢ 65ꓽ6-7꓿

ꓐꓯ ꓟꓴ ꓘꓶ_ ꓟ ꓗꓪ ꓣꓱꓽ ꓓꓴ ꓕꓲꓸ 

	ꓪꓴ-ꓢ ꓙꓵꓽ ꓗ ꓠꓬ ꓐꓯ ꓟꓴ ꓘꓶꓽ_ ꓟ ꓗꓪ ꓣꓱꓽ ꓓꓴ ꓕꓲꓸ ꓕꓲꓽ ꓟ ꓒꓬꓱꓼ ꓡ_ ꓥꓳ꓿ “ꓡꓳꓹ ꓬꓰ_ ꓟ ꓕꓲ ꓘꓶ ꓠꓬ ꓕꓱ ꓡꓱ ꓥ ꓡꓳ꓿ ꓕꓱ ꓟ ꓮ ꓙꓵꓽ_ ꓟꓲ ꓧꓶꓸ ꓕꓯ_ ꓡꓰ ꓑ ꓙ ꓗꓷꓳ꓿ ꓪꓴ-ꓢ ꓔꓯ ꓙꓳꓺ ꓒꓵꓽ꓾ ꓬꓲ ꓕꓵꓼ ꓘꓶꓽ ꓔꓯ ꓒꓵꓽ ꓛꓳ꓿ ꓮ ꓡꓲꓳ ꓐꓯ ꓠꓬ ꓕꓱ ꓟ ꓠꓽ ꓞꓳ ꓤ ꓥ ꓕ ꓑꓳꓸ ꓬꓰ ꓙꓲꓽ ꓙꓳ_ ꓟ ꓥ ꓡꓳ꓿ ꓮ ꓡꓲꓳ ꓐꓯ ꓠꓬ ꓡ ꓞꓳ ꓬꓰ_ ꓟ ꓥ ꓕ ꓑꓳ_ ꓐꓰ ꓚꓵꓺ ꓔ_ ꓟ ꓫꓵꓽ ꓪꓴ꓾ ꓙꓲ_ ꓟ_ ꓐꓰ ꓥꓶꓺ_ ꓟ ꓮ ꓙꓵꓽ꓾ ꓪꓴ-ꓢ ꓡꓰ ꓐꓯ ꓟꓴ ꓘꓶꓽ_ ꓥꓳ꓿ “ꓠꓴ ꓪ ꓠꓬ ꓚꓳꓺ ꓪꓴꓸ ꓒꓬꓱꓼ ꓡ ꓝꓲ_ ꓟ ꓙꓵꓽ ꓗ ꓗꓪ ꓐꓰ ꓐꓯ ꓟꓴ ꓘꓶ ꓟꓶ ꓠꓹ ꓟ ꓞꓳ ꓤ ꓥ ꓠꓬꓲ꓾ ꓙꓵꓽ ꓗ ꓖꓳ ꓟ ꓔꓯ ꓛꓳ ꓢꓲ꓾ ꓫ ꓕꓱ ꓠꓬꓲ_ ꓐꓰ ꓞꓳ ꓙꓳ꓿” ꓚ 12ꓽ13-14ꓼ ꓬ 2ꓽ12꓿
	“ꓟꓶꓺ ꓒꓵꓽ ꓢꓴ” ꓖꓳ ꓕꓲ ꓧꓳꓽ ꓠꓬ ꓙꓲꓻ ꓫꓬ ꓢꓴ ꓐꓴ ꓢꓯꓸ ꓬꓲꓼ ꓡ_ ꓟ ꓗꓪ ꓔꓺ ꓪ_ ꓥꓳ꓿ “ꓫꓵꓻ ꓗꓪ ꓐꓰ ꓢꓯꓸ ꓬꓲꓼ ꓡ_ ꓟ ꓟꓶ ꓒꓵꓽ ꓢꓴ ꓠꓽ꓾ ꓸꓸꓸ ꓝꓮꓲ ꓕꓲ ꓧꓪꓹ ꓫꓵꓻ ꓟꓽ ꓓ꓿ ꓝꓮꓲ ꓠꓬ ꓢꓯꓸ ꓬꓲꓼ ꓡ_ ꓟ ꓤ ꓐꓴ ꓥ ꓟ ꓗꓪ ꓐꓰ꓾ ꓪꓴ-ꓢ ꓤ ꓐꓴ ꓥ ꓡꓳ꓿” “ꓙꓲꓻ_ ꓟ ꓬꓰ ꓢꓴ ꓠꓬ꓾ ꓢꓯꓼ ꓟꓬ ꓟꓶ ꓠꓹ ꓟ ꓢꓯꓸ ꓬꓲꓼ ꓡ_ ꓥꓳ꓿” ꓡꓴ 20ꓽ35-36ꓼ ꓬꓳ 5ꓽ29꓿ ꓙꓲꓻ_ ꓟ ꓟꓬꓱꓽ ꓔꓯ ꓬꓰ ꓢꓲ ꓫꓵꓻ ꓢꓴ ꓐꓴ ꓠꓬ꓾ ꓢꓯꓸ ꓬꓲꓼ ꓡ_ ꓟ ꓟꓶ ꓒꓵꓽ ꓢꓴ ꓥ ꓟ ꓟꓽ ꓐꓯ ꓞꓷꓹ ꓗꓷ ꓧꓶꓸ ꓕꓯ_ ꓡꓰ ꓢꓯꓸ ꓬꓲꓼ ꓡ_ ꓡꓳ ꓟꓽ ꓥ꓿ ꓖꓳ ꓟ ꓑꓶ ꓓꓴ ꓬꓲ ꓪ ꓤꓶꓻ ꓙ ꓖꓴ ꓔꓯ ꓐꓳ ꓚꓲ ꓔ_ ꓟ ꓕꓳ ꓶ ꓔꓯ ꓧꓪꓺ ꓟꓰꓹ ꓠꓬꓲ ꓢꓲ꓾ ꓬꓲ ꓪ ꓔꓯ ꓐꓯ ꓟꓴ ꓞꓷꓹ_ ꓕꓯ꓾ ꓬꓲ ꓪ ꓠꓬ ꓐꓯ ꓟꓴ ꓗꓳꓹ ꓗꓪ ꓟꓽ ꓔꓬ꓿
	ꓙꓲ-ꓢꓴ ꓠꓬ ꓬꓲ ꓪ ꓔꓲ ꓫꓵ ꓐꓹ ꓐ ꓟꓲ ꓙꓬ ꓗꓪ ꓜꓲꓽ ꓟꓳꓽ ꓬꓰ ꓙ ꓠꓹ ꓟ ꓓꓳꓺ ꓡ_ ꓥꓳ꓿ “ꓮꓽ ꓟ ꓝꓴꓲ ꓬꓰ ꓗꓷ ꓐꓭ ꓠꓬ꓾ ꓐꓹ ꓐ ꓔꓬ ꓗꓪ ꓣꓳ ꓐꓱ ꓶ ꓖꓶ ꓬꓲꓼ ꓙ ꓢꓴ ꓕꓲ ꓣꓳ ꓙꓳ_ ꓡꓳ꓿ ꓬꓲ ꓠꓬ ꓙꓲ ꓫꓬ ꓢꓴ ꓬꓰ-ꓢꓴ ꓙꓲ-ꓢꓴ ꓥ ꓡꓳ꓿” “ꓮ ꓡꓲꓳ ꓐꓯ ꓠꓬ ꓙꓲ-ꓢꓴ ꓠꓽ꓾ ꓬꓲ ꓚꓵꓺ ꓟ ꓔꓯ ꓔꓯꓺ ꓔ ꓠꓬꓲ꓾ ꓡꓯꓼ ꓒꓯꓹ ꓡꓰ ꓫꓬꓹ ꓔ_ ꓟ ꓢꓲ ꓫꓬ ꓖꓴ ꓗꓪ ꓟꓽ ꓓꓵ ꓙꓰ꓾ ꓬꓲ ꓠꓽ ꓣꓳ ꓐꓱ ꓶ ꓪꓴ-ꓢ ꓟꓲ ꓙꓬ ꓗꓪ ꓮ ꓟꓶ ꓟꓳꓸ ꓖꓶ ꓠꓹ ꓟ꓾ ꓚꓵꓺ ꓚꓵꓺ ꓟꓴ ꓗꓪ ꓕꓯ ꓢꓲ ꓗꓪ ꓓꓵꓽ ꓙꓰ_ ꓡꓳ꓿” “ꓖꓳ ꓟ ꓪꓴꓸ ꓠꓬꓲ ꓬꓲ ꓗꓪ ꓐꓰ ꓪꓴ-ꓢ ꓔꓯ ꓠꓶꓽ ꓙꓰꓻ ꓢꓴ ꓔꓯ ꓠꓬ ꓬꓲ ꓚꓬꓴꓹ ꓡꓳꓹ ꓬꓰ ꓘꓴ_ ꓡꓳ꓿” 1 ꓬꓳ 22ꓽ1ꓼ ꓦꓲ 9ꓽ24ꓼ 7ꓽ25꓿
	ꓐꓳ ꓚꓲ ꓕꓳ ꓶ ꓔꓯ ꓥꓸ ꓔ ꓢꓲ ꓐꓯ ꓟꓴ ꓞꓷꓹ_ ꓟ ꓗꓪ ꓙꓲ-ꓢꓴ ꓔꓯ ꓙꓵꓻ ꓢꓴ ꓐꓴ ꓬꓲ ꓪ ꓤꓶꓻ ꓙ ꓖꓴ ꓠꓬ ꓪꓴ-ꓢ ꓒꓬꓱꓽ ꓕꓯ ꓗꓪ ꓢꓲꓽ ꓢꓲꓽ ꓟꓳꓻ ꓞ_ ꓡꓳ꓿ ꓣꓳ ꓜꓲꓽ ꓟꓳꓽ ꓬꓰ ꓢꓴ ꓠꓬ ꓬꓲ ꓚꓰ ꓬꓲ ꓪꓴꓸ ꓗꓪ ꓐꓰ ꓪꓴꓸ ꓔꓴ ꓢꓲ ꓞꓳ ꓤ ꓕꓲꓽ ꓡꓶꓸ ꓡꓰ ꓕꓲ ꓡꓶꓸ ꓟ ꓤꓶꓻ ꓙ ꓖꓴ ꓔꓯ ꓟꓳꓸ ꓖꓶ_ ꓡꓳ꓿ ꓟꓬꓱꓺ ꓥ ꓕ ꓑꓳ ꓔꓯ ꓵꓺ ꓢꓲ ꓐꓳ ꓚꓲꓸ ꓕꓳ ꓶ ꓔꓯ ꓧꓪꓺ ꓠꓬꓲ ꓟꓰꓹ ꓠꓬꓲ_ ꓡꓳ꓿ ꓘꓳ ꓣꓴ ꓒꓵꓽ_ ꓟ ꓟꓬꓱꓺ_ ꓐꓰ ꓘꓳ ꓣꓴ ꓟꓽ ꓓ ꓟ ꓟꓬꓱꓺ ꓙꓳ_ ꓡꓳ꓿ ꓛꓬꓻ ꓗꓷ ꓟ ꓝꓴꓲ ꓔꓯ ꓟꓽ ꓣꓷꓠ ꓗꓷ ꓟ ꓑꓶ ꓓꓴ ꓖ ꓖꓶ_ ꓟ ꓟꓽ ꓟꓶ ꓢꓰꓽ ꓢꓴ ꓟꓬꓱꓺ ꓔꓯ ꓠꓬ꓾ ꓢꓯꓼ ꓟꓬ ꓕꓳ ꓶ ꓗꓪ ꓐꓰ ꓫꓵꓹ ꓩꓴ ꓗꓷ_ ꓡꓳ꓿ “ꓮ ꓟ ꓥꓪ ꓔꓯ ꓛꓬꓻ ꓗꓷ ꓠꓬ ꓥꓪ ꓕꓳ ꓶ ꓗꓪ ꓐꓰ ꓮ ꓟ ꓟꓬꓱꓺ ꓔꓯ ꓫꓵꓹ ꓩꓴ ꓗꓷ_ ꓥꓳ꓿” ꓓꓳ 32ꓽ33ꓼ ꓚꓰ 18ꓽ24꓿
	ꓚꓵꓺ ꓚꓵꓺ ꓓꓵ ꓙ ꓒꓳꓹ ꓬꓲ ꓡ ꓢꓲ ꓙꓲ-ꓢꓴ ꓫꓵꓽ ꓠꓬ ꓬꓲ ꓪ ꓝꓴꓲ ꓑꓲꓸ ꓓꓴ ꓥ ꓟ ꓔꓯ ꓘꓳ ꓣꓴ_ ꓟ ꓗꓪ ꓐꓰ ꓝꓴꓲ ꓖ ꓖꓶ ꓟꓶ ꓔ ꓢꓴ ꓐꓴ ꓬꓲ ꓪ ꓟꓬꓱꓺ ꓠꓬ꓾ ꓢꓯꓼ ꓟꓬ ꓕꓳ ꓶ ꓗꓪ ꓙꓳ ꓞ_ ꓡꓳ꓿ ꓖꓳ ꓕꓲ ꓧꓳꓽ ꓠꓬ ꓙꓲ-ꓢꓴ ꓬꓲ ꓙꓲ ꓫꓬ_ ꓟ ꓑꓯꓹ ꓟ ꓗꓷ ꓟ_ ꓡꓰ ꓐꓰ꓾ ꓬꓲ ꓪ ꓫꓱꓹ ꓥ_ ꓟꓲ ꓙꓵꓽ ꓗ_ ꓐꓰ ꓧꓳꓹ_ ꓟ ꓔꓯ ꓡꓳꓸ ꓟꓳ_ ꓡꓳ꓿ ꓬꓲ ꓪ ꓝꓴꓲ ꓔꓯ ꓠꓬ ꓫꓵꓹ ꓩꓴ ꓗꓷ ꓢꓲ꓾ ꓬꓲ ꓪ ꓔꓯ ꓠꓬ ꓕꓲ ꓞꓲꓼ ꓕꓲ ꓑ ꓟ ꓢꓯꓼ ꓟꓬ ꓒꓵꓽ ꓢꓴ ꓚꓬꓹ ꓖꓶ_ ꓥꓳ꓿ ꓬꓰ-ꓧꓳ-ꓧꓪ ꓪꓴ-ꓢ ꓡꓰ “ꓠꓴ ꓚꓲ ꓛꓬ ꓐꓱ ꓶ ꓠꓴ ꓪ ꓛꓬꓻ ꓖꓴ ꓥꓳꓽ ꓖꓴ ꓔꓯ ꓫꓵꓹ ꓦ ꓗꓷ ꓢꓴ ꓠꓬ ꓥꓪ_ ꓡꓰꓽ ꓥ ꓡꓳ꓿ ꓠꓴ ꓝꓴꓲ ꓔꓯ_ ꓟꓲ ꓥꓪ ꓟꓽ ꓓꓵ ꓙ ꓛꓲ ꓡ꓿” “ꓢꓯꓼ ꓟꓬ ꓕꓳ ꓶ ꓗꓪ ꓬꓲ ꓟꓬꓱꓺ ꓠꓬ꓾ ꓮ ꓡꓲ ꓥ_ ꓟꓲ ꓥꓪ ꓟꓽ ꓫꓵꓹ ꓩꓴ ꓗꓷ꓿ ꓥꓪ ꓐꓹ ꓐ ꓟꓲ ꓙꓬ_ ꓐꓰ꓾ ꓬꓲ ꓟꓴ ꓗꓪ ꓝꓲ ꓓꓴ ꓐꓴ ꓟꓲ ꓙꓬ ꓗꓪ_ ꓟꓲ ꓬꓲ ꓟꓬꓱꓺ ꓔꓯ ꓥꓪ ꓣꓷꓠꓸ_ ꓥꓳ꓿ ꓮ ꓟ ꓥ_ ꓟꓲ ꓞꓳ ꓤ ꓟꓲ ꓙꓬ ꓗꓪ ꓥꓪ ꓔꓯ ꓣꓷꓠ_ ꓠꓬ꓾ ꓟꓴ ꓗꓪ ꓗꓪ ꓔꓬ ꓟ ꓥꓪ ꓐꓹ ꓐ ꓟꓲ ꓙꓬ ꓗꓪ꓾ ꓥꓪ_ ꓟꓲ ꓬꓲ ꓔꓯ ꓣꓷꓠꓸ_ ꓥꓳ꓿ ꓮ ꓟ ꓥ_ ꓟꓲ ꓞꓳ ꓤ ꓟꓲ ꓙꓬ ꓗꓪ ꓥꓪ ꓔꓯ ꓟꓽ ꓣꓷꓠ ꓠꓬ꓾ ꓟꓴ ꓗꓪ ꓗꓪ ꓔꓬ ꓟ ꓥꓪ ꓐꓹ ꓐ ꓟꓲ ꓙꓬ ꓗꓪ꓾ ꓥꓪ_ ꓟꓲ ꓬꓲ ꓔꓯ ꓟꓽ ꓣꓷꓠ꓾ ꓐꓰ꓾ ꓐꓯ_ ꓡꓳ꓿ ꓢ 43ꓽ25ꓼ ꓟꓳ 3ꓽ5ꓼ ꓟ 10ꓽ32-33꓿
	ꓙꓲ-ꓢꓴ ꓬꓲ ꓫꓵꓽ ꓔꓯ ꓙꓵꓻ_ ꓟ ꓗꓪ ꓐꓰ ꓧꓪꓸ ꓡꓰ ꓢꓴ ꓐꓴ ꓔꓯ ꓠꓬ꓾ ꓬꓲ-ꓓꓰ ꓦꓲꓻ ꓗꓪ ꓝꓮꓲ ꓕꓲ ꓧꓪꓹ ꓔꓬ ꓝꓲ ꓢꓲ꓾ ꓙꓲ-ꓢꓴ_ ꓐꓰ ꓕꓲ ꓪꓺꓼ “ꓧꓶꓸ ꓕꓯ ꓟ ꓙꓵꓽ ꓪ” ꓔꓯ ꓡꓯꓼ ꓪ ꓟꓶ ꓢꓴ ꓒꓬꓱꓼ ꓡ ꓝꓲ ꓠꓹ ꓟ ꓙꓲ-ꓢꓴ ꓡꓰ ꓓꓰꓽ ꓙ ꓔꓬ_ ꓡꓳ꓿ ꓘꓷ 4ꓽ8꓿ ꓞꓳ ꓤ ꓔꓯ ꓠꓬ ꓕꓲ ꓧꓪꓹ_ ꓟꓲ ꓝꓴꓲ ꓟꓽ ꓬꓰ ꓠꓬꓲ ꓢꓴ ꓚꓬꓹ ꓖꓶ ꓢꓲ꓾ ꓞꓳ ꓤ ꓔꓯ ꓚꓰꓼ ꓗꓷ ꓟ ꓬꓲ ꓔꓶꓺ ꓙꓰꓼ ꓔꓯ ꓛꓳ ꓢꓲ ꓫꓬꓹ ꓜꓶꓻ ꓖꓶ ꓡ ꓠꓹ ꓟ ꓮ ꓟꓶ ꓓꓰꓽ ꓔꓬꓹ_ ꓡꓳ꓿ ꓙꓲ-ꓢꓴ ꓬꓲ ꓚꓲ ꓛꓬ ꓡ ꓞꓳ ꓐꓴ ꓬꓲ ꓪ ꓝꓴꓲ ꓔꓯ ꓖ ꓖꓶ ꓢꓲ ꓙꓲ ꓫꓬ ꓡꓰ ꓝꓲ ꓠꓹ ꓟ_ ꓡꓰꓽ ꓟꓽ ꓞꓲ꓾ ꓙꓲ-ꓢꓴ ꓬꓲ ꓚꓲ ꓛꓬ_ ꓐꓰ ꓕꓲ ꓪꓺꓼ ꓙꓵꓽ ꓠꓬꓲꓸ ꓕꓲꓺ ꓗꓪ ꓠꓬꓲꓸ ꓠꓸ ꓝꓲ ꓠꓹ ꓟ ꓙꓲ-ꓢꓴ ꓡꓰ ꓓꓰꓽ ꓔꓬ_ ꓡꓳ꓿
	ꓙꓲ-ꓢꓴ ꓡꓰ ꓬꓲ ꓣꓱ ꓛꓰ ꓔꓯ ꓘꓳ ꓣꓴ ꓟꓶ ꓢꓴ ꓐꓴ ꓐꓱ ꓶ ꓓꓰꓽ ꓙ ꓔꓬ ꓕꓯ꓾ ꓢ-ꓓꓯ ꓥ_ ꓟꓲ ꓪꓴ-ꓢ ꓟꓲ ꓙꓬ ꓗꓪ ꓬꓲ ꓪ ꓔꓯ ꓝꓴꓲ ꓓꓰꓺ ꓔꓬ_ ꓡꓳ꓿ ꓬꓲ ꓪ ꓤꓶꓻ ꓙ ꓖꓴ ꓔꓯ ꓐꓳ ꓚꓲꓸ ꓔ_ ꓟ_ ꓐꓰ꓾ ꓞꓳ ꓫꓱꓹ ꓪꓽ ꓫꓱꓹ ꓟꓽ ꓐꓲꓺ ꓜꓲꓼ ꓟ_ ꓐꓰ꓾ ꓙꓲ-ꓢꓴ ꓒꓬꓱꓽ ꓟꓽ ꓶꓻ ꓟ_ ꓐꓰ꓾ ꓢ-ꓓꓯ ꓬꓲ ꓚꓲ ꓛꓬ ꓡꓰ ꓤꓹ ꓠꓬꓲ ꓢꓲ ꓛꓬꓻ ꓗꓷ ꓟ ꓝꓴꓲ꓾ ꓕꓱ ꓟꓬ ꓫꓵꓽ ꓔꓯ ꓢ-ꓓꓯ ꓡꓰ ꓖꓴꓺ ꓟꓳꓸ ꓖꓶ ꓔꓬ_ ꓡꓳ꓿ ꓖꓳ ꓡꓱ ꓢꓲ ꓬꓲ ꓪ ꓠꓬ ꓢ-ꓓꓯ ꓬꓲ ꓠꓯꓸ ꓘꓪ ꓗꓪ ꓟ ꓡ ꓞꓳ ꓥ ꓡꓳ꓾ ꓐꓰ꓾ ꓢ-ꓓꓯ ꓡꓰ ꓐꓯ_ ꓡꓳ꓿
	ꓖꓳ ꓕꓲ ꓧꓳꓽ ꓠꓬ ꓝꓴꓲ ꓟꓽ ꓙꓳ꓾ ꓐꓰ꓾ ꓙꓲ-ꓢꓴ ꓟꓽ ꓧꓳꓺ꓿ ꓬꓲꓸ_ ꓡꓰꓽ꓾ ꓬꓲ ꓪ ꓓꓵ ꓙ ꓒꓳꓹ ꓬꓲꓼ ꓡ ꓗꓷ ꓟ_ ꓐꓰ ꓬꓲ ꓪ ꓙꓵꓻ ꓠꓲꓹ ꓔꓯ ꓙꓲ-ꓢꓴ ꓡꓰ ꓖꓴꓺ ꓟꓳꓸ ꓖꓶ_ ꓥꓳ꓿ ꓬꓲ ꓪ ꓝꓴꓲ ꓔꓯ ꓖ ꓖꓶ ꓠꓹ ꓟ ꓙꓲ-ꓢꓴ ꓡꓰ ꓖꓶꓻ ꓬꓲꓼ ꓙ ꓢꓲ꓾ ꓐꓹ ꓐ ꓟꓲ ꓙꓬ ꓗꓪ ꓬꓲ ꓡꓯ ꓒꓯ ꓛꓱꓺ ꓓꓳ ꓡ ꓢꓲ ꓠꓬꓲ꓾ ꓬꓲ ꓪ ꓔꓯ ꓠꓬ ꓥꓪ ꓡꓯ ꓒꓯꓹ ꓗꓪ ꓐꓳꓺ ꓚꓲꓸ ꓔ_ ꓥꓳ꓾ ꓐꓰ꓾ ꓐꓯ_ ꓡꓳ꓿ ꓪꓴ-ꓢ ꓠꓲꓹ ꓒꓴ_ ꓟ ꓔꓲꓺ ꓓꓴ ꓠꓬ ꓐꓶꓽ ꓡꓰ_ ꓟ ꓦ ꓥ ꓡꓳ꓿ ꓪꓴ-ꓢꓻꓳ꓾ ꓐꓶꓽ ꓡꓰ_ ꓟ_ ꓐꓰ ꓙꓽ ꓖꓳꓼ_ ꓟ ꓠꓲꓹ ꓟ ꓔꓯ ꓠꓴ ꓟꓳꓻ ꓟꓽ ꓟꓵ꓾ ꓐꓰ꓾ ꓟꓽ ꓬꓰ꓿” ꓖꓪ 51ꓽ17꓿

ꓪꓴ-ꓢ ꓡꓰ ꓢ-ꓓꓯ ꓔꓯ ꓕꓼ_ ꓟ

	“ꓬꓰ-ꓧꓳ-ꓧꓪ ꓡꓰ ꓢ-ꓓꓯ ꓔꓯ꓾ ꓢ-ꓓꓯꓳ꓾ ꓬꓰ-ꓧꓳ-ꓧꓪ ꓡꓰ ꓠꓴ ꓔꓯ ꓕꓼ_ ꓥꓳ꓿ ꓙꓱ-ꓣꓴ-ꓢ-ꓡꓱ ꓔꓯ ꓢꓲꓺ ꓢꓴ ꓬꓰ-ꓧꓳ-ꓧꓪ ꓡꓰ ꓠꓴ ꓔꓯ ꓕꓼ_ ꓥꓳ꓿ ꓮꓸ ꓕꓱ ꓟ ꓠꓬ ꓮꓸ ꓔꓳꓸ ꓗꓪ ꓐꓰ ꓚꓵꓹ ꓓꓳ ꓡ_ ꓟ ꓢꓲꓹ ꓡꓯꓼ ꓟꓶꓸ ꓟꓽ ꓥ ꓡ꓾ ꓐꓯ_ ꓡꓳ꓿” ꓚꓬ 3ꓽ2꓿ ꓙꓲ-ꓢꓴ ꓡꓰ ꓘꓴ ꓜꓲ ꓞꓳ ꓔꓯ ꓤꓰꓽ ꓞꓹ_ ꓟ_ ꓐꓰ ꓝꓲꓹ ꓞꓹ_ ꓟ_ ꓐꓰ ꓖꓳ ꓟ_ ꓡꓰ ꓐꓰ ꓗ_ ꓡꓳ ꓫꓵꓽ ꓟꓽ ꓙꓳ ꓙꓳ꓾ ꓢꓲ ꓫꓬ_ ꓟ_ ꓐꓰ ꓓꓰꓺ ꓖꓴ ꓟꓽ ꓙꓳ ꓟ ꓒꓬꓱꓼ ꓡ ꓝꓲ ꓢꓲ꓾” ꓐꓹ ꓐ ꓔꓯ ꓡꓯꓼ ꓙꓱ ꓖꓶ ꓠꓹ ꓟ꓾ ꓦ ꓡꓱ ꓐꓳ_ ꓟ ꓚꓳ ꓑ ꓐꓴ ꓔꓯ ꓬꓲ ꓚꓲ ꓛꓬ ꓙꓲ ꓫꓬ_ ꓟ ꓖꓪꓽ ꓖꓶ_ ꓥꓳ꓿ ꓬꓲ 5ꓽ27ꓼ ꓟꓳ 3ꓽ4꓿
	“ꓮ ꓡꓲꓳ ꓐꓯ ꓠꓬ ꓬꓲ ꓪ ꓟꓽ ꓙꓲ ꓟꓽ ꓜꓳꓽ ꓟ ꓔꓯ ꓥꓪ ꓖ ꓖꓶ ꓢꓲ꓾ ꓬꓲ ꓪ ꓝꓴꓲ ꓔꓯ ꓝꓮꓲ ꓟꓽ ꓓꓵ ꓙ ꓛꓲ ꓡꓻꓳ꓿” “ꓦꓬ ꓠꓬꓲ ꓖꓳ ꓟ_ ꓐꓰ ꓖꓳ ꓕꓲ ꓝꓲꓸ ꓗꓪ꓾ ꓬꓲ-ꓢꓷ-ꓡꓰ ꓐꓴ ꓟꓽ ꓙꓲ ꓟꓽ ꓜꓳꓽ ꓟ ꓔꓯ ꓧꓪꓺ ꓟꓰꓹ ꓠꓬꓲ_ ꓟꓲ ꓟꓽ ꓙꓳ꓾ ꓐꓰ꓾ ꓗꓷ ꓡꓰ_ ꓥꓳ꓿ ꓬꓴ-ꓔ ꓐꓴ ꓬꓲ ꓪ ꓝꓴꓲ ꓔꓯ ꓧꓪꓺ ꓟꓰꓹ ꓠꓬꓲ_ ꓟꓲ ꓧꓪꓺ ꓟꓽ ꓟꓳ꓿ ꓮ ꓡꓲꓳ ꓐꓯ ꓠꓬ ꓥꓪ ꓡꓰ ꓝꓰꓺ ꓔ_ ꓟ ꓜꓰꓻ ꓞꓹ_ ꓢꓴ ꓔꓯ ꓥꓪ ꓖ ꓖꓶ_ ꓥꓳ꓿” “ꓜꓲ-ꓬꓴ ꓗꓪ ꓜꓰ ꓡꓰ ꓢꓴ_ ꓐꓰ ꓙꓱ-ꓣꓴ-ꓢ-ꓡꓱ ꓗꓪ ꓔꓲ ꓬꓰ ꓢꓴ_ ꓐꓰ ꓙꓱ-ꓣꓴ-ꓢ-ꓡꓱ ꓗꓪ ꓢꓯ ꓔꓬ ꓢꓴ ꓥ ꓟ_ ꓐꓰ ꓐꓳ ꓔ ꓢꓴ ꓮ ꓡꓲ ꓕꓲ ꓣꓳ ꓔꓯ ꓥ_ ꓟꓲ꓾ ꓢꓲ ꓫꓬ ꓢꓴ꓾ ꓐꓰ꓾ ꓟꓬꓱꓺ ꓖꓶ_ ꓥꓳ꓾” ꓐꓯ_ ꓟ꓾ ꓘꓶ ꓫꓵꓽ ꓬꓲ ꓪꓴꓸ ꓕꓲ ꓟ_ ꓐꓰ ꓗꓪ' ꓫꓵ_ ꓟ ꓙ ꓟꓳ ꓘꓶ ꓔꓯ ꓠꓬ꓾ ꓕꓱ ꓕꓲ ꓕꓳꓼ ꓡꓰ ꓐꓲꓺ ꓡꓰ ꓝꓲ_ ꓡꓳ꓿ ꓬꓰ 31ꓽ34ꓼ 50ꓽ20ꓼ ꓢ 4ꓽ3꓿

ꓝꓴꓲ ꓔꓯ ꓫꓵꓹ ꓩꓴ ꓗꓷ_ ꓟ

	ꓧꓪꓺ ꓟꓰꓹ ꓠ ꓠꓬꓲ_ ꓟ ꓐꓯ ꓟꓴ_ ꓐꓰ ꓝꓴꓲ ꓔꓯ ꓫꓵꓹ ꓩꓴ ꓗꓷ_ ꓟ ꓔꓯ ꓠꓬ꓾ ꓙꓲ-ꓢꓴ ꓠꓬꓲꓽ ꓧꓪꓹ ꓔꓲ ꓧꓪꓹ ꓟꓽ ꓬꓯꓼ ꓡ ꓧꓶꓸ ꓕꓯ ꓗꓪ ꓬꓰ ꓓꓳ ꓡꓰ ꓝꓲ_ ꓥꓳ꓿ ꓟꓲ ꓠꓯ ꓗꓪ ꓟ ꓟꓶ ꓔꓶꓸ ꓦꓲ ꓗꓪ ꓟꓬꓱꓽ ꓬꓰ ꓢꓴ ꓔꓲꓺ ꓒ ꓓꓽ ꓟ ꓠꓬ꓾ ꓮꓽ ꓘꓶꓸ ꓢꓲ ꓫꓬ ꓖꓴ ꓗꓳꓹ ꓗꓪ ꓐꓰ ꓓꓳ ꓡ ꓢꓲ ꓑ ꓫꓬ ꓐꓴ ꓔꓯ ꓶꓼ ꓥꓳꓽ ꓙꓱꓽ ꓖꓶ_ ꓟ_ ꓡꓰ ꓐꓰ꓾ ꓙꓲ-ꓢꓴ ꓥ_ ꓟꓲ ꓬꓲ ꓜꓲꓽ ꓟꓳꓽ ꓟꓬꓱꓽ ꓔꓯ ꓬꓰ ꓓꓳ ꓡꓰ ꓕꓯ꓾ “ꓬꓲ ꓔꓯ ꓡꓳ ꓠꓬꓹ ꓢꓴ ꓔꓯ ꓠꓬꓲꓽ ꓧꓪꓹ ꓕꓲ ꓧꓪꓹ ꓟꓳꓸ ꓖꓶ ꓡ ꓢꓲ꓾ ꓝꓴꓲ_ ꓐꓰ ꓗꓳꓹ ꓞꓹ ꓠꓬꓲ ꓐꓰ ꓢꓯꓼ ꓟꓬ ꓝꓸ ꓖꓶ ꓡ_ ꓥꓳ꓿” ꓦꓲ 9ꓽ28꓿
	ꓔꓲꓺ ꓒ ꓓꓽ ꓟ ꓡꓰ ꓢꓲ ꓫꓬ ꓖꓴ ꓗꓪ ꓜꓰꓻ ꓞꓹ ꓔꓬ ꓟ ꓝꓴꓲ ꓔꓯ ꓫꓵꓹ ꓩꓴ ꓗꓷ_ ꓕꓯ꓾ ꓝꓴꓲ ꓟꓯ ꓦ ꓙ ꓢꓴ ꓮ ꓛꓵꓼ ꓕꓯ ꓢꓲ ꓗꓪ ꓝꓴꓲ ꓔꓯ ꓚꓰꓹ ꓗꓷ_ ꓟ_ ꓡꓰ ꓐꓰ꓾ ꓙꓲ-ꓢꓴ ꓥ_ ꓟꓲ ꓞꓳ ꓤ ꓝꓴꓲ ꓔꓯ ꓢ-ꓓꓯ ꓕꓯ ꓢꓲ ꓗꓪ ꓚꓰꓹ ꓗꓷ_ ꓥꓳ꓿ ꓞꓳ ꓤ ꓟꓽ ꓔꓬ ꓟ ꓟꓵꓽ ꓗꓪ ꓮ ꓛꓵꓼ ꓔꓯ ꓩꓴ ꓦ ꓗꓷ_ ꓟ_ ꓡꓰ ꓐꓰ꓾ ꓪꓴ-ꓢ ꓤ ꓠꓱ ꓐꓴ ꓔꓯ ꓝꓴꓲ ꓬꓰ ꓝꓲ ꓠꓹ ꓟ ꓤꓹ ꓠꓬꓲ ꓢꓴ ꓢ-ꓓꓯ ꓔꓯ ꓠꓬ ꓮ ꓙꓵꓽ ꓚꓰꓹ ꓗꓷ ꓢꓲ꓾ ꓞꓳ ꓤ ꓟꓽ ꓔꓬ ꓟ ꓟꓵꓽ ꓗꓪ ꓕꓲꓽ ꓔꓴ ꓘꓳꓼ ꓔꓬ ꓝꓲ ꓢꓲ ꓠꓬꓲ꓾ ꓞꓳ ꓥꓶꓺ ꓐꓴ ꓔꓯ ꓐꓬꓻ ꓖꓴ ꓡꓰ ꓝꓲ_ ꓟ ꓮꓸ ꓔꓳ ꓡꓰ ꓬꓲ ꓔꓯ ꓫ ꓙꓵ ꓝꓲ_ ꓥꓳ꓿
	ꓕꓱ ꓡꓱ ꓐꓰ ꓝꓴꓲ ꓔꓯ ꓫꓵꓹ ꓩꓴ ꓗꓷ_ ꓕꓯ꓾ ꓚꓬꓴꓹ ꓙ_ ꓟ ꓟꓬꓱꓽ ꓬꓰ ꓐꓲꓺ ꓡꓰ_ ꓥꓳ꓿ (ꓡꓱ 16ꓽ22ꓼ ꓝꓲ 3ꓽ19-28)꓿

ꓝꓰꓹ ꓔ ꓟ ꓝꓲ ꓗꓪ

	ꓝꓰꓹ ꓔ ꓟ ꓝꓲ ꓠꓬ (2300) ꓘꓳꓼ ꓡꓳꓹ ꓬꓰ_ ꓟ꓾ (1844) ꓘꓳꓼ ꓗꓪ ꓥ ꓢꓲ꓾ ꓖꓳ ꓕꓯ ꓧꓪꓺ ꓟꓰꓹ ꓠ ꓠꓬꓲ_ ꓟ ꓐꓯ ꓟꓴ_ ꓐꓰ ꓝꓴꓲ ꓔꓯ ꓫꓵꓹ ꓩꓴ ꓗꓷ_ ꓟ ꓟꓬꓱꓽ ꓔꓯ ꓪꓴꓸ ꓔꓴ ꓗꓷꓳ꓿ ꓓꓵ ꓙ ꓒꓳꓹ ꓬꓲꓼ ꓡ ꓢꓲ ꓟꓽ ꓡꓳ ꓩꓴ ꓗꓷ ꓢꓰꓽ ꓟ ꓝꓴꓲ ꓔꓯ ꓠꓬ ꓐꓳ ꓚꓲꓸ ꓕꓳ ꓶ ꓗꓪ ꓐꓰ ꓟꓽ ꓫꓵꓹ ꓩꓴ ꓗꓷ꓿ ꓛꓬꓻ ꓗꓷ ꓟ ꓝꓴꓲ ꓔꓯ ꓠꓬ ꓞꓳ ꓤ ꓟꓽ ꓟꓳ ꓠꓹ ꓟ ꓚꓵꓺ ꓔ ꓐ ꓡ ꓐꓭ_ ꓥꓳ꓿ ꓖꓳ ꓡꓱ ꓥ_ ꓟꓲ ꓪꓴ-ꓢ ꓟꓲ ꓙꓬ ꓗꓪ ꓠꓽ ꓢꓲꓽ ꓢꓲꓽ ꓟꓳ ꓞꓹ_ ꓢꓲ꓾ ꓟꓴ ꓗꓪ ꓝꓲ ꓓꓴ ꓐꓴ ꓡꓰ ꓝꓴꓲ ꓖꓳ ꓟ ꓔꓯ ꓐꓳ ꓚꓲꓸ ꓔ_ ꓡꓳ꓿ ꓪꓴ-ꓢ ꓔꓯ ꓠꓬ ꓗꓶꓸ ꓟꓽ ꓐ ꓡ꓿ ꓪꓴ-ꓢ ꓠꓬ ꓝꓴꓲ ꓟꓽ ꓬꓰ꓿ ꓞꓳ ꓤ ꓠꓽ ꓠꓲꓹ ꓖꓳꓼ ꓢꓴ ꓡꓰ ꓗꓶꓸ_ ꓟ ꓪꓺ ꓗꓪ ꓪꓴꓻ ꓡꓰ ꓗꓴ_ ꓡꓳ꓿ ꓖꓳ ꓡꓱ ꓥ_ ꓟꓲ ꓪꓴ-ꓢ ꓠꓽ ꓞꓳ ꓤ ꓠꓲꓹ ꓟ ꓔꓯ ꓢꓷ_ ꓡꓳ꓿
	ꓮ ꓘꓶꓸ ꓪꓴꓽ_ ꓟ ꓚꓴꓽ ꓬꓲꓹ ꓥꓳ ꓟꓽ꓿ ꓮꓽ ꓘꓶꓸ ꓕꓯꓹ ꓢꓴ ꓓꓻ ꓒ ꓕꓲ ꓣꓳ ꓥ_ ꓟꓲ ꓕꓲ ꓠꓬꓲ ꓠꓯꓸꓼ ꓗꓪ ꓬꓲ ꓣꓱꓽ ꓬꓰ ꓗꓷ ꓟ ꓔꓯ ꓚꓲꓸ ꓔ ꓟꓽ ꓐ ꓡ꓿ ꓣꓳ ꓓꓵꓽ ꓙ ꓣꓱꓽ ꓬꓰ_ ꓟ ꓮ ꓙꓵꓽ ꓡꓰ ꓢꓷ ꓙ ꓟꓳ ꓙ ꓢꓲ꓾ ꓣꓳ ꓠꓬ ꓙꓲ ꓫꓬ_ ꓟ ꓚꓬꓹ ꓟꓶ_ ꓥꓳ꓾ ꓥ ꓠꓬ ꓐꓯ ꓟꓴ ꓕꓲꓺ ꓗꓪ ꓫꓴꓺ ꓡꓰ_ ꓥꓳ꓿
	ꓪꓴ-ꓢ ꓡꓰ ꓣꓳ ꓔꓯ ꓖꓶ ꓔ_ ꓟ ꓢꓷ ꓠꓲꓹ ꓢꓯꓼ ꓪ ꓔꓯ ꓛꓳꓻ ꓢꓲ ꓥ_ ꓟꓲ ꓐꓯ ꓟꓴ ꓘꓶ_ ꓥꓳ꓿ ꓬꓲ ꓙꓵꓹ꓾ ꓐꓳꓺ ꓗꓸ꓾ (ꓢꓯꓼ ꓪ ꓢꓷ ꓠꓲꓹ) ꓢꓯꓼ ꓙꓲꓻ_ ꓟ꓾ ꓒꓴꓻ ꓫꓵꓺ_ ꓐꓰ ꓙꓵꓽ ꓪ ꓕꓱ ꓟꓬ ꓫꓵꓽ ꓔꓯ ꓣꓳ ꓮ ꓡꓲ ꓐꓰ ꓣꓱꓽ ꓗꓷꓳ ꓪ? ꓞꓳ ꓫ_ ꓐꓰ ꓫ ꓙꓵ ꓟꓷꓼ ꓙꓵ ꓔꓬ ꓢꓴ_ ꓐꓰ꓾ ꓤ ꓛꓵꓽ ꓟꓶ ꓛꓵꓽ_ ꓐꓰ ꓟꓶ ꓛꓵꓽ ꓟ ꓔꓯ ꓣꓳ ꓮ ꓡꓲ ꓐꓰ ꓙ ꓡꓯ ꓘꓳ ꓗꓷꓳ ꓪ? ꓥ ꓠꓬ ꓬꓲ ꓪ ꓐꓱ ꓶ ꓣꓳ ꓮꓸ ꓫꓵꓽ ꓬꓰ ꓖꓶ ꓗꓷꓳ ꓪ? ꓣꓳ ꓔꓯ ꓡꓯ ꓙꓱ ꓔ_ ꓟ ꓠꓬꓲ ꓟꓳ ꓓꓴ ꓔꓯ ꓣꓳ ꓮ ꓡꓲ ꓖꓰ ꓡꓬꓸ ꓖꓶ ꓗꓷꓳ ꓪ? ꓬꓰ_ ꓟ ꓟꓬꓱꓽ ꓗꓪ ꓐꓰ ꓟꓳꓸ ꓖꓶ ꓓꓳ ꓡ_ ꓟ ꓠꓵ ꓠꓲꓹ ꓠꓬ ꓔꓱꓹ ꓚꓵꓺ_ ꓟ ꓠꓵ ꓠꓲꓹ ꓥ ꓡꓳ꓿ ꓪꓴ-ꓢ ꓟꓲ ꓙꓬ ꓗꓪ ꓠꓬ꓾ ꓠꓵ ꓠꓲꓹ ꓗꓪ ꓐꓰ ꓣꓱꓽ ꓬꓰ_ ꓟ_ ꓡꓰꓽ ꓒꓵꓽ_ ꓡꓳ꓿

ꓚꓵꓺ ꓔ_ ꓟ ꓦꓯꓸ ꓠꓲꓹ ꓔꓯ ꓟꓰꓹ ꓓꓳ ꓡ_ ꓥꓳ

	ꓚꓵꓺ ꓔ ꓟ ꓦꓯꓸ ꓠꓲꓹ ꓠꓬ ꓟꓴ ꓗꓪ ꓕꓳ ꓶ ꓗꓪ ꓢꓲꓽ ꓢꓲꓽ ꓟꓳ ꓞꓹ_ ꓡꓳ꓿ ꓙꓲ-ꓢꓴ ꓡꓰ ꓖꓶ ꓔ_ ꓟ ꓬꓲ ꓙꓵꓹ꓾ ꓢꓷ ꓠꓲꓹ_ ꓐꓰ ꓢꓯꓼ ꓪ ꓔꓯ ꓠꓬ꓾ ꓢ-ꓓꓯ ꓔꓯ ꓮ ꓟꓬ ꓧꓪꓹ ꓖꓶꓽ ꓗꓷꓳ ꓪ? ꓙꓲ-ꓢꓴ ꓗ ꓠꓯꓸ ꓛꓳ ꓢꓴ ꓐꓴ ꓠꓬ ꓟꓲ ꓠꓯ ꓐꓳ ꓶꓼ_ ꓐꓰ ꓟꓲ ꓠꓯ ꓗꓹ ꓛꓲ ꓓꓴ ꓠꓯꓸꓼ ꓗꓪ ꓗꓹ ꓛꓲ ꓗꓷꓳ꓿ ꓒꓴꓻ ꓫꓵꓺ꓾ ꓢꓯꓼ ꓪ_ ꓐꓰ ꓬꓲ ꓝꓲꓸ ꓬꓲ ꓙꓵꓹ ꓔꓯ ꓚꓲ ꓛꓬ ꓦꓯꓸ ꓠꓲꓹ ꓐꓱ ꓶ ꓣꓱꓽ ꓔꓬ_ ꓡꓳ꓿ ꓐꓯ ꓟꓽ ꓟꓵꓺ ꓠ ꓛꓲ ꓠꓲꓸ_ ꓟ ꓞꓳ ꓤ ꓐꓴ_ ꓡꓰꓽ ꓪ ꓘꓴ_ ꓟ꓾ ꓢꓲ ꓫꓬ ꓕꓳ ꓶ ꓵꓺ_ ꓟ_ ꓐꓰ ꓝꓴꓲ ꓣꓷꓠ_ ꓟ ꓟꓬꓱꓽ ꓔꓯ ꓬꓰ ꓔꓬ_ ꓡꓳ꓿
	ꓞꓳ ꓤ ꓝꓴꓲ ꓑꓲ ꓓꓴ ꓬꓰ ꓠꓹ ꓟ ꓙꓲ-ꓢꓴ ꓫꓵꓻ ꓙ_ ꓟ_ ꓐꓰ ꓬꓰ-ꓢꓴ ꓡꓰ ꓖꓶꓻ ꓬꓲꓼ ꓙ_ ꓟ ꓟꓬꓱꓽ ꓔꓯ ꓐꓳ ꓔ ꓟ ꓢꓲ ꓫꓬ ꓕꓳ ꓶ ꓔꓯ꓾ ꓢ-ꓓꓯ ꓠꓲꓹ ꓜꓳꓺ ꓠꓬꓲ꓾ ꓞꓳ ꓤ ꓐꓴ ꓔꓯ ꓢꓲ ꓫꓬ ꓕꓳ ꓶ_ ꓐꓰ ꓗꓳꓹ ꓞꓹ ꓝꓲ ꓠꓹ ꓟ꓾ ꓬꓲ ꓡꓰ ꓞꓳ ꓤ ꓠꓲꓹ ꓟ ꓔꓯ ꓙꓵꓽ ꓓꓳꓽ ꓡꓰ ꓝꓲ ꓐ ꓡ_ ꓟ ꓚꓱꓹ ꓮꓽ ꓟꓬꓹ ꓔꓯ ꓚꓰꓼ ꓓꓳꓺ ꓡ_ ꓡꓳ꓿ ꓖꓳ ꓡꓱ ꓠꓬꓲ ꓞꓳ ꓤ ꓠꓲꓹ ꓟ ꓠꓬ ꓪꓴ-ꓢ ꓔꓯ ꓐꓰ ꓧꓹ ꓙꓰ_ ꓡꓳ꓿
	ꓚꓬꓴꓹ ꓢꓲꓺ ꓒ ꓡꓰ ꓖꓶꓻ ꓬꓲꓼ ꓙ_ ꓟ ꓬꓲ ꓙꓲꓻ ꓖꓴ ꓔꓯ ꓘꓳ ꓣꓴ ꓟꓶ ꓔ ꓢꓴ ꓐꓴ ꓠꓬ꓾ ꓜꓳꓽ ꓓꓰꓺ_ ꓟ ꓗꓪ ꓡꓯꓼ ꓛꓲ ꓬꓰ ꓠꓹ ꓟ ꓐꓱ ꓶ꓾ ꓪꓴ-ꓢ ꓔꓯ ꓙꓳꓺ ꓒꓵꓽ ꓢꓲ ꓢꓯꓸ ꓔꓬ ꓟ ꓗꓪ ꓗꓽ ꓔ ꓓꓴ ꓮ ꓡꓲꓳ ꓫꓵꓽ ꓔꓯ ꓥ_ ꓟꓲ ꓟꓽ ꓓꓽ ꓔꓳꓹ꓿ ꓒꓵꓽ_ ꓟ ꓙꓵꓹ ꓔꓯ ꓠꓬ ꓗꓹ ꓛꓲꓽ ꓓꓴ_ ꓐꓰ ꓟꓲ ꓠꓯ ꓐꓳꓺ ꓶꓽ ꓧꓪꓺ_ ꓟ ꓗꓪ ꓟꓽ ꓣꓱꓽ꓾ ꓪ ꓘꓴ_ ꓟ_ ꓐꓰ ꓢꓲ ꓫꓬ ꓕꓳ ꓶ ꓢꓳꓺ_ ꓟ ꓐꓱ ꓶ ꓣꓱꓽ_ ꓡꓳ꓿ ꓟꓶ ꓔꓶꓸ ꓦꓲ_ ꓐꓰ ꓧꓪꓺ ꓟꓰꓹ ꓠ ꓠꓬꓲ ꓢꓲ ꓐꓯ ꓟꓴ ꓘꓶꓽ_ ꓟ ꓔꓯ ꓬꓲ ꓜꓶꓻ ꓙ ꓜꓲꓼ ꓔ ꓙꓲꓽ ꓙꓳ_ ꓡꓳ꓿ ꓔꓲꓺ ꓒ ꓓꓽ ꓟ ꓬꓰ-ꓢꓴ ꓙꓲ-ꓢꓴ ꓬꓲ ꓕꓲꓸ_ ꓐꓰ ꓬꓰ ꓔꓬ ꓟ ꓟꓬꓱꓽ ꓔꓯ ꓞꓳ ꓤ ꓮ ꓙꓵꓽ ꓢꓷ ꓔ ꓠ ꓗ_ ꓡꓳ꓿ ꓟꓽ ꓢꓷ ꓔꓯ ꓐꓭ ꓕꓯ ꓠꓽ꓾ ꓮ ꓟꓶ ꓬꓳꓹ ꓚꓲꓽ_ ꓟ ꓝꓲ ꓕꓱ ꓟ ꓗꓪ ꓙꓵꓻ ꓠꓲꓹ ꓢꓯꓼ ꓟꓽ ꓙꓳ꓿
	ꓟꓴ ꓗꓪ ꓗꓪ ꓟ ꓢꓲ ꓫꓬ ꓦꓲ ꓠꓬ ꓙꓲ-ꓢꓴ ꓣꓳ ꓐꓱ ꓶ ꓣꓱꓽ ꓬꓰ_ ꓟ ꓟꓬꓱꓽ ꓮ ꓙꓵꓽ ꓟ ꓬꓲꓸ ꓚꓰꓺ ꓥ ꓡꓳ꓿ ꓕꓱ ꓟ ꓠꓬ ꓟꓲ ꓠꓯ ꓗꓪ ꓢꓯꓸ ꓔꓬ ꓟ ꓞꓳ ꓤ ꓮ ꓙꓵꓽ_ ꓐꓰ ꓗꓪ' ꓫꓵꓽ_ ꓡꓳ꓿ ꓟꓬꓱꓽ ꓕꓱ ꓟ ꓡꓰ ꓙꓲ ꓫꓬ_ ꓟ_ ꓐꓰ ꓝꓴꓲ ꓠꓬꓲꓽ ꓗꓴꓸ ꓚꓸꓼ ꓗꓪ ꓔꓳꓹ ꓡꓯꓼ ꓘꓳ ꓓꓴ ꓔꓯ ꓠꓽ ꓡꓰ ꓝꓲ_ ꓟ_ ꓐꓰ ꓣꓳ ꓔꓯ ꓢꓯꓼ ꓟꓬ ꓝ ꓖꓶ_ ꓟ ꓚꓴꓽ ꓬꓲꓹ ꓔꓯ ꓥ_ ꓟꓲ ꓟꓳꓸ ꓖꓶ ꓓꓳ ꓡ_ ꓡꓳ꓿

ꓙꓲ-ꓢꓴ ꓡꓰ ꓖꓶꓻ ꓬꓲꓼ ꓙ_ ꓟ

	ꓞꓳ ꓤ ꓐꓱ ꓶ ꓟꓴ ꓗꓪ ꓗꓪ ꓟ ꓢꓲ ꓫꓬ ꓦꓲ ꓗꓪ ꓙꓲ-ꓢꓴ ꓡꓰ ꓣꓱꓽ ꓬꓰ ꓔꓬ ꓟ ꓟꓬꓱꓽ ꓠꓬ꓾ ꓞꓳ ꓤ ꓔꓯ ꓚꓬꓴꓹ ꓠꓹ ꓟ ꓡꓯ ꓐꓳ ꓔꓶ ꓓꓴ ꓗꓪ ꓫꓵꓻ ꓙ_ ꓟ_ ꓐꓰ ꓕꓲꓽ ꓡꓰꓹꓼ ꓬꓳꓹ ꓚꓲꓽ_ ꓡꓳ꓿ ꓙꓲ-ꓢꓴ ꓡꓰ ꓡꓯ ꓐꓳ ꓔꓶ ꓓꓴ ꓗꓪ ꓪꓴꓸ ꓔꓴ ꓗꓷ ꓟ ꓟꓬꓱꓽ ꓔꓯ꓾ ꓟꓴ ꓗꓪ ꓗꓪ ꓬꓰ ꓐꓲ ꓡꓰ ꓝꓲ ꓠꓹ ꓟ ꓥ ꓡꓳ꓿ ꓣꓳ ꓠꓬ ꓙꓵꓻ ꓠꓲꓹ ꓗꓪ ꓐꓰ “ꓣꓳ ꓐꓱ ꓶ ꓙ ꓪꓴꓸ ꓕꓴꓻ ꓢꓴ ꓬꓰ-ꓢꓴ” ꓓꓵꓽ ꓙꓰ_ ꓟ ꓗꓳꓹ ꓗꓪ ꓓꓵ ꓙꓰ ꓠ ꓗ_ ꓥꓳ꓿ ꓦꓲ 6ꓽ20꓿ ꓗꓳꓹ ꓖꓳ ꓟ ꓗꓪ ꓠꓬ ꓡꓯ ꓐꓳ ꓔꓶꓸ ꓓꓴ ꓗꓪ ꓐꓰ ꓡ_ ꓟ ꓠꓬꓲ ꓟꓳ ꓓꓴ ꓡꓬꓸ ꓔꓬ_ ꓡꓳ꓿ ꓫꓴꓹ ꓣꓴ_ ꓟ ꓟꓬꓱꓽ_ ꓐꓰ ꓗꓴꓸ ꓙꓲꓽ ꓙꓳ_ ꓟ ꓠꓯꓸ_ ꓟ ꓚꓵꓺ ꓘꓶꓽ ꓔꓯ ꓖꓳ ꓗꓪ ꓔꓲꓺ ꓢꓲꓽ ꓢꓲꓽ_ ꓐꓰ ꓡꓳꓸ ꓟꓳ ꓪ ꓓ_ ꓡꓳ꓿ “ꓚꓲ ꓛꓬ ꓛꓬꓻ ꓖꓴ ꓥꓳꓽ ꓖꓴ ꓔꓯ ꓑꓲꓸ ꓔ ꓢꓴ ꓠꓽ ꓶꓼ ꓟꓽ ꓛꓳ ꓡ꓿ ꓛꓬ ꓖꓴ ꓥꓳꓽ ꓖꓴ ꓣꓷꓠ ꓢꓲ ꓡꓳ ꓗꓷ ꓢꓴ ꓠꓽ꓾ ꓫꓱꓸ ꓤ_ ꓟ ꓟꓶ_ ꓥꓳ꓿” ꓙꓱ 28ꓽ13꓿ ꓮꓽ ꓧꓪꓹ ꓚꓲ ꓛꓬ ꓝꓴꓲ ꓐꓱ ꓶ ꓬꓲꓸ ꓑꓶꓸ ꓧꓪꓺ ꓗꓴꓸ ꓢꓴ ꓠꓬ (ꓝꓴꓲꓹ ꓟꓽ ꓣꓷꓠ ꓠꓲꓹ ꓫꓵꓺ ꓢꓴ)꓾ ꓢ-ꓓꓯ ꓥ_ ꓟꓲ ꓬꓲ ꓪ_ ꓡꓰ ꓐꓰ ꓙꓲ-ꓢꓴ ꓔꓯ ꓓꓰꓺ_ ꓟ ꓔꓯ ꓬꓲ ꓪ ꓡꓳꓸ ꓟꓳ ꓗꓷ ꓐꓭ ꓕꓯ ꓠꓽ꓾ ꓬꓲ ꓪ ꓠꓬ ꓝꓴꓲ ꓣꓷꓠ ꓢꓲ ꓝꓴꓲ ꓔꓯ ꓡꓳꓺ ꓩꓴ ꓗꓷ_ ꓥꓳ꓿ ꓢ-ꓓꓯ ꓠꓬ ꓠꓲꓹ ꓟ ꓔꓯ ꓙꓵꓽ ꓓꓳꓽ ꓡꓰ ꓐ ꓡ_ ꓡꓳ꓿ ꓢꓯꓼ ꓐꓽ ꓓꓴ ꓮꓸ ꓔꓲ ꓔꓲ ꓤ ꓟ ꓔꓯ ꓝꓴꓲ ꓕꓲ ꓫꓵꓽ_ ꓡꓰ ꓐꓰ ꓟꓽ ꓡꓳꓸ ꓟꓳ ꓕꓯ꓾ ꓢ-ꓓꓯ ꓠꓬ ꓢꓳ ꓕꓲ ꓣꓳ ꓔꓯ ꓬꓲ ꓧꓪꓸ ꓡꓰ ꓐ ꓡ_ ꓥꓳ꓾ ꓐꓯ_ ꓟ ꓔꓯ ꓢꓷ_ ꓡꓳ꓿ ꓖꓳ ꓟ ꓑꓶ ꓓꓴ ꓢ-ꓓꓯ ꓠꓬ ꓙꓲ-ꓢꓴ ꓢꓲꓺ ꓤ ꓐꓴ ꓡꓲꓹ ꓙꓰ ꓟꓽ ꓐ ꓡ ꓠ ꓛꓲ ꓕꓳꓹ ꓕꓲꓺ_ ꓟ ꓚꓱꓹ ꓫꓵꓼ ꓔꓯ ꓣꓱꓽ ꓢꓲ꓾ ꓮ ꓕꓯ_ ꓟꓲ ꓗꓶꓸ ꓧꓳꓽ ꓙꓰ ꓠꓹ ꓟ ꓢꓯꓼ ꓕꓵꓼ ꓔꓬ_ ꓡꓳ꓿ ꓖꓳ ꓡꓱ ꓥ_ ꓟꓲ ꓙꓲ-ꓢꓴ ꓡꓰ ꓬꓲ ꓗ ꓠꓯꓸ ꓛꓳ ꓢꓴ ꓐꓴ ꓔꓯ꓾ “ꓥꓪ ꓣꓱꓽ ꓛꓰ ꓠꓬ ꓠꓴ ꓪ ꓐꓱ ꓶ ꓡꓳꓼ_ ꓡꓳ꓿” “ꓮ ꓡꓲꓳ ꓐꓯ ꓠꓬ ꓥꓪ ꓮꓸ ꓑꓶꓺ ꓠꓽ ꓟꓯꓻ ꓢꓻ_ ꓡꓳ꓾ ꓥꓪ ꓶꓻ_ ꓟꓲ ꓡꓳ_ ꓡꓳ꓾” ꓐꓰ꓾ ꓐꓯ_ ꓡꓳ꓿ 2 ꓡꓱ 12ꓽ9ꓼ ꓟ 11ꓽ30꓿ ꓚꓲ ꓛꓬ ꓝꓴꓲ ꓠꓻ ꓔꓯ ꓠꓬ ꓮ ꓟ ꓡꓰ ꓥ_ ꓟꓲ ꓓꓻ ꓡꓰ ꓝꓲ ꓟꓽ ꓐ ꓡ ꓟ ꓠꓻ ꓕꓲꓽ ꓫꓵꓽ_ ꓡꓰ ꓐꓰ ꓕꓽ ꓚꓬꓹ ꓠꓯ_ ꓡꓳ꓿ ꓧꓪꓸ ꓡꓰ ꓠꓹ ꓟ ꓐꓱ ꓶ ꓪꓴ-ꓢ ꓡꓰ ꓠꓴ ꓔꓯ ꓙꓵꓻ ꓠꓲꓹ_ ꓐꓰ ꓣꓱꓽ ꓛꓰ ꓖꓶ ꓡ_ ꓥꓳ꓿
	ꓣꓳ ꓠꓬ ꓝꓴꓲ ꓑꓲꓸ ꓓꓴ ꓟꓬꓱꓽ ꓬꓰ_ ꓟ ꓦꓬ ꓠꓬꓲ ꓗꓪ ꓢꓯꓸ ꓔꓬ ꓢꓴ ꓥ ꓡꓳ꓿ ꓔꓲꓺ ꓒ ꓓꓽ ꓟ ꓡꓰ ꓬꓲ-ꓢꓷ-ꓡꓰ ꓐꓴ ꓐꓱ ꓶ ꓝꓴꓲ ꓑꓲꓸ ꓓꓴ ꓟꓬꓱꓽ ꓬꓰ ꓔꓬ ꓕꓯ꓾ ꓬꓲ ꓪ ꓠꓬ ꓝꓴꓲ ꓑꓶ ꓓꓴ ꓠꓲꓹ ꓟ ꓫ ꓢꓲ꓾ ꓓꓵꓽ ꓙ ꓒꓳꓹ ꓬꓲꓼ ꓡ_ ꓟ_ ꓡꓰ ꓐꓰ꓾ ꓢꓯꓼ ꓟꓬ ꓕꓳ ꓶ ꓗꓪ ꓐꓳ ꓪ ꓡꓰ ꓢꓴ ꓣꓳꓽ ꓥ_ ꓟꓲ꓾ ꓪꓴ-ꓢ ꓟꓲ ꓙꓬ ꓗꓪ ꓝꓴꓲ ꓑꓶ ꓓꓴ ꓠꓲꓹ ꓟ ꓐꓶꓽ ꓡꓰ ꓢꓲ ꓓꓵꓽ ꓙ ꓒꓳꓹ ꓬꓲꓼ ꓡ ꓠ ꓗ_ ꓡꓳ꓿ ꓞꓳ ꓤ ꓮꓽ ꓟꓬꓹ ꓠꓲꓹ ꓥꓳꓺ_ ꓟ ꓘꓶꓽ ꓘꓹ ꓠꓲꓹ ꓘꓹ ꓓꓴ ꓔꓯ ꓡꓳ ꓩꓴ ꓗꓷ ꓢꓲ꓾ ꓚꓲ ꓛꓬ ꓠꓲꓹ ꓟ ꓔꓯ ꓮꓽ ꓠꓯꓸ ꓠꓯꓸ ꓧꓪꓺ ꓠꓬꓲ ꓟꓰꓹ ꓠꓬꓲ ꓠꓯ_ ꓡꓳ꓿ ꓪꓴꓽ ꓢꓴ ꓬꓰ ꓠꓲꓹ ꓫꓵ_ ꓟ ꓠꓲꓹ ꓟ ꓔꓯ ꓔꓳꓹ ꓢꓴ ꓠꓬ꓾ ꓪꓴꓽ_ ꓟ ꓟꓯꓼ ꓘꓶꓽ ꓔꓯ ꓔꓳꓹ ꓜꓳꓽ_ ꓡꓳ꓿ ꓮ ꓡꓲ ꓕꓲ ꓣꓳ ꓥ_ ꓟꓲ “ꓤꓰꓽ ꓞꓹ_ ꓟ_ ꓐꓰ ꓝꓲꓹ ꓞꓹ_ ꓟ” ꓕꓽ ꓙꓳ ꓝꓲ ꓠꓯ_ ꓡꓳ꓿ ꓬꓲ 5ꓽ27꓿
	“ꓖꓳ ꓕꓲ ꓠꓬꓲ_ ꓐꓰ ꓖꓳ ꓕꓲ ꓙꓵꓹ ꓠꓽ꓾ ꓮ ꓟ_ ꓟꓲ ꓟꓽ ꓢꓷ꓾ ꓸꓸꓸꓖꓳ ꓡꓱ ꓠꓬꓲ ꓧꓪꓸ ꓛꓲ ꓐꓰ ꓔꓬ꓾” ꓚꓬꓴꓹ ꓢꓲꓺ ꓒ ꓡꓰ ꓬꓲꓼ ꓠꓬꓲꓸ ꓖꓶ ꓔ_ ꓟ ꓐꓯ ꓘꓶ ꓔꓯ ꓧꓪꓸ ꓛꓲ ꓢꓲ ꓢꓯꓸ ꓔꓬ ꓠꓹ ꓟ ꓝꓲꓸ ꓠꓬ ꓮ ꓟꓶ ꓥꓳ꓿ 

ꓞꓳ ꓤ ꓐꓴ ꓬꓲ ꓪ ꓟꓲ ꓙꓬ ꓤꓶꓻ ꓔꓯ ꓐꓯ ꓞꓷꓹ_ ꓟ

	ꓟꓴ ꓗꓴꓸ ꓜꓶꓽ ꓢꓲ ꓙꓲ-ꓢꓴ ꓟꓽ ꓬꓯꓼ ꓡ ꓟꓶ ꓕꓯ ꓗꓪ꓾ ꓣꓱ ꓛꓰ ꓦꓬ ꓠꓬꓲ ꓡꓳꓹ ꓬꓰ_ ꓡꓳ꓿ ꓦꓬ ꓠꓬꓲ ꓖꓳ ꓟ ꓔꓯ ꓚꓱꓺ ꓡꓳꓸ ꓢꓲ ꓢꓲꓺ ꓒ ꓡꓰ ꓕꓱ ꓡꓱ ꓐꓯ_ ꓡꓳ꓿ “ꓟꓽ ꓙꓲ ꓫꓬ ꓢꓴ ꓔꓯ ꓠꓬ ꓟꓽ ꓙꓲ ꓫꓬ ꓟ ꓬꓰ ꓔꓬ ꓝꓲ ꓢꓰꓽ꓾ ꓢꓲ ꓫꓬ ꓢꓴ ꓔ ꓠꓬ ꓢꓲ ꓫꓬ ꓡꓰ ꓝꓲ ꓢꓰꓽ꓾ ꓐꓯ_ ꓡꓳ꓿ ꓠꓬꓲ ꓠ꓾ ꓮ ꓟ ꓬꓰ_ ꓟ ꓟꓬꓱꓽ ꓡꓰ ꓐꓰ ꓮ ꓟ ꓔꓯ ꓚꓱꓹ ꓖꓶ ꓠꓹ ꓟ ꓥꓪ ꓠꓬ ꓮꓸ ꓟꓲꓸ ꓟꓲ ꓡ_ ꓥꓳ꓿” ꓟꓳ 22ꓽ11-12ꓼ 3ꓽ3ꓼ ꓘꓳ 13ꓽ33꓿ 
	ꓞꓳ ꓤ ꓐꓴ ꓠꓬ ꓜꓽ ꓠꓬꓲ ꓓꓳ ꓠꓬꓲ꓾ ꓦꓲꓻ ꓫꓬꓹ ꓠꓬꓲ꓾ ꓔꓶꓺ ꓜꓽ ꓔꓶꓺ ꓓꓳ ꓠꓬꓲ꓾ ꓐꓰ꓾ ꓬꓰ ꓢꓲ ꓟꓽ ꓧꓪꓸ ꓛꓲ ꓔꓬ ꓕꓯ꓾ ꓟꓴ ꓗꓪ ꓗꓪ ꓟ ꓢꓲ ꓫꓬ ꓦꓲ ꓗꓪ ꓐꓯ ꓟꓴ ꓞꓷꓹ_ ꓥꓳ꓿ ꓠꓳ-ꓪ ꓠꓬ ꓦꓲ ꓡꓲ ꓠꓯꓸꓼ ꓗꓪ ꓓꓵꓽ ꓙꓰ ꓗꓸ ꓠꓯꓸ꓾ ꓬꓲ ꓙꓬ ꓟꓽ ꓟꓷ ꓡ ꓢꓰꓽ ꓕꓯ ꓫꓵꓽ ꓠꓬꓲ ꓠꓯꓸꓼ ꓗꓪ꓾ ꓦꓲ ꓡꓲ ꓠꓯꓸꓼ ꓗꓪ ꓠꓳ-ꓪ ꓔꓯ ꓕꓵꓼ ꓪ ꓖꓶ ꓔ ꓟ ꓙꓳ_ ꓟ_ ꓡꓰ ꓐꓰ꓾ ꓠꓱ ꓫꓱ ꓟꓸꓼ ꓗꓪ ꓔꓬ ꓟ ꓪꓴ-ꓢ ꓟꓽ ꓙꓳ ꓢꓴ ꓐꓴ ꓔꓯ ꓥ_ ꓟꓲ ꓗꓽ ꓔ ꓟ ꓙꓳ_ ꓡꓳ꓿ ꓖꓳ ꓕꓯ ꓞꓳ ꓤ ꓐꓴ ꓠꓬ ꓗꓹ ꓛꓲ ꓓꓴ ꓧꓪꓺ ꓢꓲ ꓬꓲꓼ ꓠꓬꓲꓸ ꓖꓶ ꓘꓶꓽ ꓔꓯ ꓤꓲꓺ_ ꓟ_ ꓡꓰ ꓐꓰ꓾ “ꓡ ꓞꓳ ꓮ ꓐꓲ ꓡ_ ꓟ_ ꓟꓲ꓾ ꓖꓳ ꓟ_ ꓡꓰ ꓐꓰ ꓗ_ ꓥꓳ꓿” ꓟ 24ꓽ39꓿ ꓦꓬ ꓔꓱ ꓫꓵ ꓗꓪ ꓞꓳ ꓘꓴꓽ ꓡ_ ꓟ_ ꓡꓰ ꓐꓰ꓾ ꓢꓲꓺ ꓒ ꓮ ꓕꓯ ꓔꓲ ꓝꓲ ꓗꓪ ꓛꓲ ꓡ_ ꓟ꓾ ꓸꓸꓸ ꓠꓴ ꓪ ꓟꓽ ꓢꓷ꓿” ꓖꓳ ꓡꓱ ꓠꓬꓲ “ꓧꓪꓸ ꓛꓲ ꓐꓰ ꓔꓬ꓿” ꓘꓳ 13ꓽ35-36꓿
	ꓦꓴ ꓠꓬꓹ ꓐꓴꓻ ꓡꓰ ꓢꓲ ꓟꓲ ꓠꓯ ꓗꓹ ꓛꓲ ꓓꓴ ꓔꓯ ꓖꓼ ꓙꓰ ꓢꓴ ꓐꓴ ꓠꓬ꓾ ꓙꓲꓻ ꓣꓴꓽ ꓓꓴ ꓓꓽ ꓟ ꓔꓳꓹ ꓜꓳꓽ_ ꓥꓳ꓿ ꓶꓻ ꓡꓯꓼ ꓬꓰ ꓢꓴ ꓠꓬ ꓐꓶꓹ ꓟꓶ_ ꓟ ꓔꓯ ꓡꓰꓽ ꓓꓵꓽ ꓙ ꓔꓬ ꓕꓯ꓾ ꓗꓹ ꓛꓲ ꓓꓴ ꓔꓯ ꓠꓲꓹ ꓥꓳꓺ ꓢꓴ ꓠꓬ ꓗꓹ ꓛꓲ ꓓꓴ ꓧꓪꓺ ꓔꓬ ꓕꓯ꓾ ꓶꓼ ꓖꓪꓽ ꓐꓲꓻ ꓓꓴ ꓟꓳꓸ ꓖꓶ ꓢꓴ ꓤ ꓟꓶ ꓡꓯꓸ ꓐꓴ ꓠꓬ ꓐꓲꓻ ꓫꓬꓹ ꓔꓬ ꓕꓯ꓾ ꓬꓰ-ꓧꓳ-ꓧꓪ ꓪꓴ-ꓢ ꓡꓰ ꓬꓲ ꓪ ꓔꓯ “ꓞꓰꓻ ꓓꓴ ꓗꓪ ꓠꓴ ꓔꓯ ꓞꓰ ꓠꓬꓲ ꓠꓬ꓾ ꓠꓴ ꓠꓽ ꓛꓺ ꓡꓰꓳ꓾” ꓐꓰ꓾ ꓐꓯ ꓢꓲ꓾ ꓬꓲ ꓪ ꓔꓯ ꓐꓯ ꓟꓴ ꓞꓷꓹ_ ꓥꓳ꓿ ꓓ 5ꓽ27꓿



















29 ꓕꓱꓺ

ꓝꓴꓲꓸ ꓪꓴꓸ ꓔꓴ ꓟ ꓬꓲꓸ ꓚꓰꓸꓸ

	ꓥꓶꓺ_ ꓟ ꓟꓬꓱꓽ_ ꓐꓰ ꓥꓶꓺ_ ꓟ ꓟꓬꓱꓽ ꓗꓪ ꓐꓰ ꓝꓸ ꓩꓴ ꓡ_ ꓟ ꓫ ꓙꓵꓻ ꓓꓴ_ ꓐꓰ ꓐꓬꓺ ꓡꓰ ꓛꓵꓽ ꓡꓰ ꓓꓴ ꓔꓯ ꓞꓳ ꓤ ꓡꓳꓸ ꓟꓳ ꓔꓬ ꓟ ꓑꓶ ꓓꓴ꓾ ꓮꓸ ꓫꓵꓽ_ ꓟꓲ ꓢꓷ ꓖꓴ ꓡꓰ ꓟ_ ꓐꓰ ꓪꓽ ꓠꓬꓲ ꓖꓴ ꓡꓰ ꓟ ꓪꓴ-ꓢ ꓙꓵꓽ_ ꓟ ꓠꓯꓸꓼ ꓗꓪ꓾ ꓮ ꓫꓵꓽ ꓪꓴꓸ ꓠꓬꓲ ꓥꓶꓺ_ ꓟ ꓙꓳꓻ ꓔꓬ ꓐ ꓡ_ ꓡ? ꓐꓰ꓾ ꓞꓳ ꓤ ꓐꓴ ꓡꓰ ꓠ ꓠꓬꓲ ꓔꓬ_ ꓡꓳ꓿ ꓓꓵꓽ ꓙ ꓟꓬꓽ ꓢꓴ ꓠꓬ ꓕꓱ ꓕꓲꓽ ꓕꓳꓼ ꓔꓯ ꓬꓲꓸ ꓑꓶꓸ ꓬꓰ ꓢꓲ꓾ ꓪꓴ-ꓢ ꓐꓯ ꓘꓶ ꓔꓯ ꓟꓽ ꓘꓳ ꓣꓴ꓿ ꓪꓴ-ꓢ ꓬꓲ ꓗꓴꓺ ꓒꓬꓱꓽ_ ꓐꓰ ꓬꓲ ꓢꓲꓺ ꓠꓲꓹ_ ꓐꓰ ꓗꓪ' ꓫꓵꓽ_ ꓟ ꓟꓸ ꓟꓲ ꓝꓲ ꓥ_ ꓟꓲ꓾ ꓥꓳꓽ ꓡꓰ_ ꓟ ꓟꓸ ꓟꓲ ꓒꓶꓻ ꓚꓱꓹ ꓑꓶ ꓓꓴ ꓟꓽ ꓔꓲꓺ ꓢꓲꓽ ꓗꓷ ꓡꓰ_ ꓡꓳ꓿ ꓪꓴ-ꓢ ꓬꓲ ꓙꓵꓽ ꓚꓱꓹ ꓟꓴ ꓚꓱꓹ_ ꓐꓰ ꓪꓴ-ꓢ ꓡꓰ ꓝꓴꓲ ꓔꓯ ꓐꓯ ꓟꓴ ꓘꓶꓽ_ ꓟ ꓚꓱꓹ ꓥ_ ꓟꓲ ꓟꓽ ꓔꓲꓺ ꓢꓲꓽ ꓗꓷ ꓡꓰ_ ꓡꓳ꓿
	ꓮ ꓫꓵꓽ ꓑꓶ ꓓꓴ ꓟꓲ ꓠꓯ ꓗꓪ ꓝꓴꓲ ꓙꓳ ꓔꓬ ꓟ ꓬꓲ ꓑꓶꓸ ꓔꓯ ꓒꓶꓻ ꓟꓸ ꓖꓶ ꓠꓹ ꓟ ꓐꓱ ꓶ꓾ ꓝꓴꓲ ꓬꓲ ꓚꓰꓺ ꓔꓯ ꓒꓶꓻ ꓟꓸ ꓖꓶ ꓠꓹ ꓟ ꓠꓬ ꓟꓽ ꓢꓻ꓿ ꓖꓳ ꓡꓱ ꓥ_ ꓟꓲ ꓪꓴ-ꓢ ꓬꓲ ꓔꓱꓹ ꓜꓳꓽ_ ꓟ_ ꓐꓰ ꓪꓴ-ꓢ ꓬꓲ ꓣꓱ ꓛꓰ ꓔꓯ ꓟꓳꓸ ꓖꓶ ꓓꓳ ꓡ_ ꓟ ꓝꓴꓲ ꓬꓲ ꓚꓰꓺ_ ꓐꓰ ꓝꓴꓲ ꓬꓲ ꓡꓳꓹ ꓬꓰ ꓖꓴ ꓔꓯ ꓡꓳꓼ ꓠ ꓛꓲ ꓢꓷ ꓡꓰ ꓓ_ ꓡꓳ꓿ ꓝꓴꓲ ꓙꓳ ꓞꓹ ꓔꓬ ꓟ ꓠꓬ ꓪꓴ-ꓢ ꓑꓶ ꓓꓴ ꓟꓽ ꓥ꓿ ꓪꓴ-ꓢ ꓠꓬ ꓬꓲ ꓣꓱ ꓛꓰ ꓔꓯ ꓟꓽ ꓫꓺ ꓔꓯꓹ ꓬꓲꓼ ꓙꓰ ꓗꓳꓸ꓾ ꓬꓲ ꓙꓵꓽ_ ꓟ ꓟꓴ_ ꓟ ꓗꓪ ꓥ_ ꓟꓲ ꓢꓯꓼ ꓐꓽ ꓡꓰ ꓓꓴ ꓟꓽ ꓙꓳ ꓠꓬꓲ꓿ ꓝꓴꓲ ꓠꓬ ꓜꓲꓽ ꓜꓲꓽ ꓑꓰꓹ ꓑꓰꓹ ꓓꓵꓽ ꓡ ꓗꓷ ꓟ ꓥ ꓡꓳ꓿ ꓖꓳ ꓡꓱ ꓠꓬꓲ ꓮꓸ ꓫꓵꓽ ꓑꓶ ꓓꓴ ꓝꓴꓲ ꓓꓵꓽ ꓡ_ ꓟ ꓔꓯ ꓒꓶꓻ ꓟꓸ ꓖꓶ ꓟꓽ ꓠ꓿ ꓝꓴꓲ ꓟꓲ ꓠꓯ ꓗꓪ ꓓꓵꓽ ꓡ_ ꓟ ꓬꓲꓸ ꓑꓶꓸ ꓔꓯ ꓢꓷ ꓪ ꓓ_ ꓕꓯ ꓠꓽ꓾ ꓝꓴꓲ ꓠꓬ ꓟꓽ ꓙꓳ ꓞꓹ ꓔꓬꓹꓳ꓿ ꓝꓴꓲ ꓠꓬ “ꓙꓵꓽ ꓗ ꓔꓯ ꓛꓬꓻ ꓗꓷ_ ꓟ” ꓥ ꓡꓳ꓿ ꓝꓴꓲ ꓠꓬ ꓪꓴ-ꓢ ꓬꓲ ꓙꓵꓽ ꓚꓱꓹ ꓗ ꓫꓵꓺ ꓥ ꓟ꓾ ꓠꓵꓻ ꓠꓲꓹ ꓙꓵꓽ ꓗ ꓔꓯ ꓔꓳꓹ_ ꓟ ꓕꓲ ꓫꓵꓽ ꓥ ꓡꓳ꓿ 
	ꓥꓶꓺ_ ꓟ ꓟꓽ ꓓꓵꓽ ꓡ ꓢꓰꓽ ꓕꓯ꓾ ꓕꓲ ꓟꓲ ꓠꓯ ꓡꓱꓸꓼ ꓗꓪ ꓠꓬ ꓢꓲꓺ ꓡꓲ_ ꓟ_ ꓐꓰ ꓗꓹ ꓛꓲ_ ꓟ ꓙꓳ_ ꓡꓳ꓿ ꓮ ꓙꓵꓽ ꓠꓬ ꓐꓲꓺ ꓜꓲꓼ ꓢꓲ ꓪꓴ-ꓢ ꓠꓲꓹ ꓡꓶꓽ ꓔꓯ ꓧꓳꓹ_ ꓡꓳ꓿ ꓪꓴ-ꓢ ꓔꓮ ꓠꓲꓹ ꓠꓵ_ ꓟ_ ꓐꓰ ꓕꓲ ꓣꓳ ꓛꓳ ꓕꓲ ꓣꓳ ꓠꓲꓹ ꓠꓵ ꓡꓯ ꓘꓳ_ ꓟ ꓠꓵꓻ ꓠꓲꓹ ꓥ_ ꓟꓲ ꓐꓲꓺ ꓜꓲꓼ_ ꓡꓳ꓿ ꓤ ꓔꓲ ꓬꓰ-ꓢꓴ ꓙꓲ-ꓢꓴ ꓠꓬ ꓗꓴꓺ ꓒꓬꓱꓽ꓾ ꓢꓲꓺ ꓠꓲꓹ_ ꓐꓰ꓾ ꓚꓴꓽ ꓬꓲꓹ ꓗꓪ ꓐꓹ ꓐ_ ꓐꓰ ꓕꓲ ꓟꓺꓼ ꓥ ꓡꓳ꓿ ꓐꓹ ꓐ ꓪꓴ-ꓢ ꓬꓲ ꓚꓴꓽ ꓬꓲꓹ_ ꓐꓰ ꓬꓲ ꓠꓲꓹ ꓡꓶꓽ ꓔꓯ ꓣꓱꓽ ꓬꓰ ꓐ ꓡ ꓢꓴ꓾ ꓕꓲ ꓣꓳ_ ꓡꓰꓽ ꓟ ꓥ ꓡꓳ꓿ ꓮ ꓐꓲ ꓖꓳ ꓕꓲ ꓣꓳ ꓠꓬ “ꓟꓴ ꓗꓪ ꓕꓯ ꓢꓲ ꓗꓪ ꓓꓯꓹ_ ꓟ ꓥ_ ꓟꓲ꓾ ꓟꓲ ꓠꓯ ꓕꓯ ꓢꓲ ꓗꓪ ꓟ ꓥ_ ꓟꓲ꓾ ꓸꓸꓸ ꓥ ꓠꓬ ꓙꓵꓽ ꓠꓬꓲꓸ ꓕꓲ꓾ ꓥ ꓠꓬ ꓢꓲꓽ ꓒ ꓣꓱꓽ ꓢꓴ ꓐꓴ꓾ ꓙꓳ_ ꓟ ꓥ ꓕ ꓑꓳ ꓠꓬ꓾ ꓬꓲ ꓗꓪ ꓐꓰ ꓚꓰꓼ ꓔ_ ꓟ ꓥ ꓢꓲ꓾ ꓬꓲ ꓐꓱ ꓶ_ ꓟꓲ ꓚꓰꓼ ꓔ_ ꓟ ꓥ ꓡꓳ꓿” ꓗꓳ 1ꓽ16꓿
	ꓚꓰꓼ ꓔ ꓟ ꓢꓯꓸ ꓫꓵꓽ ꓮ ꓙꓵꓽ ꓢꓲ ꓡꓲ ꓗꓹ ꓛꓲꓽ_ ꓟ ꓠꓬ꓾ ꓪꓴ-ꓢ ꓙꓵꓽ ꓚꓱꓹ ꓬꓲꓸ ꓚꓰꓺ ꓥ_ ꓟ꓾ ꓠꓵ ꓠꓲꓹ ꓙꓵꓽ ꓗ_ ꓟ ꓥ ꓟ꓾ ꓙꓲ ꓫꓬ_ ꓟ ꓙꓵꓽ ꓗ ꓔꓯ ꓛꓳ ꓢꓲ ꓢꓯꓸ ꓔꓬ ꓟ ꓗꓪ ꓐꓰ ꓟꓶ_ ꓡꓳ꓿ ꓪꓴ-ꓢ ꓠꓬ ꓞꓳ ꓤ ꓐꓴ ꓔꓯ ꓟꓽ ꓓ ꓟꓽ ꓞ ꓬꓰ ꓢꓲ ꓬꓲ ꓔꓯ ꓪꓴꓸ ꓓꓵ ꓕꓱꓼ ꓝꓲ_ ꓡꓳ ꓟꓽ ꓥ꓿ ꓞꓳ ꓤ ꓐꓴ ꓠꓬ ꓚꓲ ꓛꓬ ꓠꓲꓹ ꓫꓵ_ ꓟ ꓔꓯ ꓛꓳ ꓢꓲ ꓪꓴ-ꓢ ꓔꓯ ꓪꓴꓸ ꓓꓵ ꓕꓱꓼ ꓠꓹ ꓟ꓾ ꓞꓳ ꓤ ꓔꓯ ꓢꓲꓺ ꓣꓴ ꓙꓵꓽ ꓪ ꓖꓶ ꓔ_ ꓡꓳ꓿
	ꓖꓳ ꓡꓱ ꓥ_ ꓟꓲ ꓢꓲꓺ ꓣꓴ ꓙꓵꓽ ꓪ ꓖꓳ ꓟ ꓔꓯ ꓣꓱꓽ ꓥꓳꓽ ꓡꓰ ꓢꓴ ꓕꓲ ꓣꓳ ꓓꓳ ꓡ_ ꓡꓳ꓿ ꓪꓴ-ꓢ ꓡꓰ ꓛꓵꓽ ꓔꓴ_ ꓟ ꓮꓽ ꓘꓶꓸ ꓟꓶ ꓡꓰ ꓢꓴ ꓖꓳ ꓕꓲ ꓣꓳ ꓗꓪ ꓐꓰ ꓝꓴꓲ ꓬꓲ ꓚꓰꓺ ꓔꓴ_ ꓡꓳ꓿ ꓪꓴ-ꓢ ꓟꓲ ꓠꓬ ꓗꓪ ꓛꓵꓽ ꓔꓴ_ ꓟ ꓟꓶ ꓢꓴ ꓚꓲ-ꓡꓴ-ꓑꓷꓼ ꓡꓴꓽ ꓢꓲ-ꓩꓴ (LUCIFER) ꓖꓳ ꓕꓲ ꓣꓳ ꓠꓬ꓾ ꓝꓴꓲ ꓠꓯꓸꓼ ꓗꓪ ꓟꓽ ꓞꓰꓻ ꓓꓵ ꓙꓰ ꓧꓶꓸ ꓕꓯ꓾ ꓮꓽ ꓘꓶꓸ ꓢꓲ ꓫꓬ ꓢꓴ ꓥ ꓡꓳ꓿ “ꓢꓲꓺ ꓒ ꓬꓰ-ꓧꓳ-ꓧꓪ ꓡꓰ ꓕꓱ ꓡꓱ ꓐꓯ_ ꓡꓳ꓿ ꓠꓴ ꓠꓬ ꓙꓲꓻ ꓖꓴ ꓡꓰ ꓟ ꓔꓯ ꓓꓴ ꓥ ꓢꓲ꓾ ꓙ ꓗꓴ ꓠꓲꓹ ꓐꓲꓺ ꓞꓹ ꓢꓲ ꓠꓬꓲ꓾ ꓐꓲꓻ ꓓꓰ_ ꓟ ꓥ ꓡꓳ꓿ ꓖꓳ ꓕꓯ ꓠꓴ ꓠꓬ ꓪꓴ-ꓢ ꓬꓲ-ꓓꓰ ꓐꓱ ꓗꓪ ꓔꓬ_ ꓡꓳ꓿ ꓖꓳ ꓕꓯ ꓒꓵꓽ ꓡꓳ ꓬꓲ ꓫꓵꓽ ꓬꓲ ꓙꓰꓽ ꓠꓬ꓾ ꓠꓴ ꓓꓱꓼ ꓓꓴ ꓥ ꓡꓳ꓿ ꓸꓸꓸ ꓖꓳ ꓕꓯ ꓠꓴ ꓠꓬ ꓟꓰ ꓞꓶ ꓟꓰ ꓔ_ ꓟ ꓑꓲꓸ ꓙ ꓢꓴ ꓚꓲ-ꓡꓴ-ꓑꓷ ꓡꓴꓽ ꓢꓲ-ꓩꓴ (LUCIFER) ꓥ ꓡꓳ꓿ ꓥꓪ ꓡꓰ ꓠꓴ ꓔꓯ ꓪꓴ-ꓢ ꓬꓲ ꓢꓲ ꓫꓬ_ ꓟ ꓪ ꓚꓲ ꓗꓪ ꓔꓬ ꓝꓲ_ ꓡꓳ꓿ ꓠꓴ ꓠꓬ ꓐꓬꓱꓼ ꓡꓱꓼ ꓡꓱ ꓟ ꓒꓵꓽ ꓡꓳ ꓗꓳ ꓡꓳ ꓗꓪ ꓫꓱꓽ ꓙꓰ ꓫꓱꓽ ꓡ ꓔꓬ_ ꓡꓳ꓿ ꓠꓴ ꓔꓯ ꓚꓰꓼ_ ꓟ ꓦꓬ ꓠꓬꓲ ꓗꓪ ꓐꓰ꓾ ꓠꓴ ꓠꓯꓸꓼ ꓗꓪ ꓟꓽ ꓙꓲ ꓫꓬ ꓟ ꓔꓯ ꓧꓪꓺ ꓟꓶ_ ꓗꓪ ꓛꓲ꓾ ꓠꓴ ꓬꓰ_ ꓟ ꓗꓪ ꓙꓲ ꓖꓴ_ ꓟ ꓥ ꓡꓳ꓿ ꓸꓸꓸ ꓠꓴ ꓐꓲ_ ꓟ ꓑꓶ ꓓꓴ ꓠꓴ ꓠꓲꓹ ꓘꓹ ꓔꓴ ꓡ_ ꓡꓳ꓿ ꓠꓴ ꓐꓬꓱꓼ ꓡꓱꓼ ꓡꓱꓼ ꓟ ꓑꓶ ꓓꓴ ꓠꓴ ꓙ ꓗꓴꓸ ꓠꓲꓹ ꓔꓯ ꓐꓬꓺ ꓡꓰ ꓝꓲꓳ꓿” “ꓠꓴ ꓠꓲꓹ ꓟ ꓗꓪ ꓚꓲ ꓛꓬ ꓔꓯ ꓪꓴ-ꓢ_ ꓡꓰ ꓐꓰ ꓚꓬꓹ ꓔ_ ꓡꓳ꓿” “ꓮ ꓡꓲꓳ ꓐꓯ ꓠꓬ ꓠꓴ ꓠꓲꓹ ꓟ ꓗꓪ ꓕꓱ ꓡꓱ ꓐꓯ ꓗꓷꓳ꓾ ꓥꓪ ꓠꓬ ꓟꓴ ꓗꓪ ꓗꓪ ꓓꓯ ꓙꓰ_ ꓥꓳ꓿ ꓥꓪ ꓙꓵꓽ ꓠꓬꓲꓸ ꓕꓲ ꓔꓯ ꓠꓬ ꓪꓴ-ꓢ ꓬꓲ ꓗꓴ ꓤ ꓐꓴ ꓕꓯ ꓢꓲ ꓗꓪ ꓲꓺ ꓔ_ ꓥꓳ꓿ ꓥꓪ ꓠꓬ ꓖꓴ ꓪꓴꓸ ꓑꓶꓸ ꓗꓪ ꓟ ꓜꓲꓼ ꓓꓴ ꓪ ꓚꓲ ꓗꓪ ꓠꓬꓲꓸ ꓠ_ ꓥꓳ꓿ ꓥꓪ ꓠꓬ ꓟꓴ ꓗꓴ ꓕꓯ ꓢꓲ ꓮ ꓟꓴ ꓟꓴ ꓗꓪ ꓓꓯ ꓙꓰ_ ꓥꓳ꓿ ꓥꓪ ꓠꓬ ꓚꓲ ꓛꓬ ꓔꓯ꓾ ꓟꓴ-ꓡꓳꓹ-ꓬꓰ-ꓢꓴ ꓖꓳ ꓕꓲ ꓣꓳ_ ꓐꓰ ꓔꓱ ꓪꓴꓸꓼ ꓗꓷ ꓡꓰ ꓝꓲ_ ꓥꓳ꓾ ꓐꓰ꓾ ꓐꓯ_ ꓡꓳ꓿” ꓚꓰ 28ꓽ12-17ꓼ 28ꓽ16ꓼ ꓢ 14ꓽ13-14꓿
	ꓮ ꓐꓲ ꓔꓯ ꓐꓹ ꓐ ꓡꓰ ꓛꓵꓽ ꓔꓴ ꓖꓶ_ ꓟ ꓔꓯ ꓠꓲꓹ ꓦꓯꓸ ꓢꓴ ꓟꓴ ꓗꓪ ꓝꓲ ꓓꓴ ꓖꓳ ꓕꓲ ꓣꓳ ꓠꓬ꓾ ꓮ ꓐꓲ ꓕꓲ ꓣꓳ_ ꓡꓰꓽ ꓘꓳ ꓣꓴ ꓟꓶ ꓒꓵꓽ_ ꓟ ꓙꓵꓽ ꓪ ꓔꓯ ꓟꓶ ꓠꓲꓹ ꓫꓵ_ ꓡꓳ꓿ ꓟꓴ ꓗꓪ ꓝꓲ ꓓꓴ ꓬꓲ ꓦꓯꓸ ꓠꓲꓹ ꓑꓶ ꓓꓴ꓾ ꓟꓴ ꓗꓪ ꓗꓪ ꓢꓲꓺ ꓡꓲ_ ꓟ ꓠꓬ ꓐꓬꓺ ꓡꓰ_ ꓡꓳ꓿ ꓚꓲ ꓛꓬ ꓔꓯ ꓛꓵꓽ ꓔꓴ ꓠꓲꓹ ꓫꓵ_ ꓟ ꓠꓲꓹ ꓟ ꓠꓬ꓾ ꓪꓴ-ꓢ ꓙꓵꓽ ꓪ ꓔꓯ ꓣꓷꓠ ꓔꓬ ꓢꓴ ꓐꓴ ꓠꓲꓹ ꓟ ꓗꓪ ꓥꓶꓺ_ ꓟ ꓓꓳ ꓡ ꓝꓲ_ ꓡꓳ꓿ ꓟꓴ ꓗꓪ ꓗꓪ ꓔꓬ ꓢꓴ ꓮ ꓙꓵꓽ ꓠꓬ ꓚꓲ-ꓡꓴ-ꓑꓷ ꓔꓯ ꓟꓽ ꓘꓶꓽ ꓘꓹ ꓠꓹ ꓟ ꓓꓰꓽ_ ꓡꓳ꓿ ꓙꓲ-ꓢꓴ ꓬꓲ ꓚꓲ ꓛꓬ ꓥ_ ꓟꓲ ꓚꓲ-ꓡꓴ-ꓑꓷ ꓔꓯ ꓢꓲ ꓫꓬ_ ꓟ ꓙꓵꓽ ꓗ_ ꓐꓰ ꓚꓰꓼ ꓢꓴ ꓬꓲ ꓙꓲꓻ ꓖꓴ_ ꓟ ꓐꓰ ꓔꓱꓹ ꓜꓳꓽ_ ꓟ ꓙ ꓖꓴ ꓔꓯ ꓐꓯ ꓟꓸ ꓖꓶ_ ꓡꓳ꓿ ꓬꓲ ꓬꓰ_ ꓟ ꓟꓬꓱꓽ ꓠꓬ ꓚꓰꓼ ꓢꓴ ꓬꓲ ꓟꓬꓱꓺ ꓓꓳꓽ ꓔꓯ ꓒꓲꓼ ꓬꓰ ꓝꓲ_ ꓟ_ ꓡꓰꓽ ꓟꓽ ꓞꓲ꓾ ꓬꓲ ꓚꓲ ꓛꓬ ꓔꓯ ꓥ_ ꓟꓲ ꓫ ꓙꓵꓻ ꓡꓰ ꓝꓲ_ ꓟ ꓙ ꓖꓴ꓾ ꓙꓲ-ꓢꓴ ꓡꓰ ꓬꓲ ꓔꓯ ꓒꓶꓻ ꓟꓸ ꓖꓶ_ ꓡꓳ꓿ ꓖꓳ ꓡꓱ ꓥ_ ꓟꓲ ꓪ ꓜꓲ ꓬꓲꓼ ꓠꓬꓲꓸ ꓖꓶ ꓠꓬ ꓪ ꓜꓲ ꓥꓶꓺ ꓡ ꓢꓲ꓾ ꓙꓲ-ꓢꓴ ꓔꓯ ꓟꓬꓺ ꓔꓳꓹ_ ꓟ ꓠꓲꓹ ꓟ ꓡꓰ ꓬꓲ ꓕꓲ ꓖꓳ ꓓꓱꓽ ꓡꓱꓸꓼ ꓔꓯ ꓖꓴꓻ ꓓꓵꓽ ꓡꓰꓳ꓿
	ꓘꓶꓽ ꓘꓹ ꓠꓲꓹ ꓟꓴꓺ_ ꓟ ꓠꓲꓹ ꓟ ꓡꓰ ꓪꓴꓽ ꓢꓴ ꓬꓰ ꓠꓲꓹ ꓫꓵ ꓝꓲ_ ꓡꓳ꓿ ꓮ ꓘꓶꓸ ꓟꓴꓺ_ ꓟ ꓕꓲꓸ ꓗꓪ ꓛꓵꓽ ꓔꓴ ꓪ ꓡꓰ ꓟ ꓑꓶ ꓓꓴ ꓪꓴ-ꓢ ꓔꓯ ꓫ ꓟꓳ ꓠꓹ ꓟ ꓔꓲꓸ ꓫꓵꓺ꓾ ꓚꓲ-ꓡꓴ-ꓑꓷ ꓠꓬ ꓪꓴ-ꓢ_ ꓐꓰ ꓔꓱ ꓪꓴꓸꓼ ꓗꓷ ꓡꓰ ꓠꓲꓹ ꓫꓵ_ ꓡꓳ꓿ ꓙꓲ-ꓢꓴ ꓕꓲ ꓣꓳ_ ꓡꓰꓽ ꓟꓽ ꓥ ꓠꓬ꓾ ꓙꓵꓽ ꓪ_ ꓐꓰ ꓪꓽ ꓠꓬꓲ_ ꓟ ꓗꓪ ꓪꓴ-ꓢ_ ꓐꓰ ꓔꓱ ꓪꓴꓸꓼ ꓢꓴ ꓟꓽ ꓙꓳ꓾ ꓐꓯ_ ꓟ ꓔꓯ ꓟꓴ ꓗꓪ ꓗꓪ ꓔꓬ ꓢꓴ ꓮ ꓙꓵꓽ ꓣꓷꓠ_ ꓡꓳ꓿ ꓟꓴ ꓗꓪ ꓜꓲꓼ ꓓꓴ ꓥ ꓕ ꓑꓳ ꓗꓪ ꓮ ꓐꓲ ꓔꓺ ꓪ_ ꓡꓳ꓾ ꓚꓲ-ꓡꓴ-ꓑꓷ ꓠꓽ ꓬꓳꓹ ꓚꓲꓽ_ ꓟ ꓜꓲꓼ ꓓꓴ ꓗꓪ ꓟꓽ ꓔꓺ ꓪ꓿ “ꓙꓲ-ꓢꓴ ꓠꓬ ꓮ ꓫꓵꓽ ꓑꓶ ꓓꓴ ꓥꓪ ꓕꓯ ꓢꓲ ꓪꓴꓽ_ ꓡ? ꓥꓪ ꓢꓶꓸ ꓟꓽ ꓞꓲ ꓬꓲ ꓔꓯ ꓮꓸ ꓫꓵꓽ ꓪꓴ ꓠꓬꓲ ꓛꓵꓽ ꓔꓴ ꓖꓶ_ ꓡ? ꓐꓰ꓾ ꓚꓲ-ꓡꓴ-ꓑꓷ ꓠ ꓠꓬꓲ_ ꓡꓳ꓿

ꓟꓴ ꓗꓪ ꓝꓲ ꓓꓴ ꓐꓴ ꓗꓳ ꓡꓳ ꓗꓪ ꓠꓲꓹ ꓘꓪ ꓟꓽ ꓫꓵ ꓓꓴ ꓓꓳ ꓡ_ ꓟ

	ꓚꓲ-ꓡꓴ-ꓑꓷ ꓠꓬ ꓪꓴ-ꓢ ꓟꓲ ꓙꓬ ꓗꓪ ꓬꓲ ꓘꓳ ꓣꓴ ꓟꓶ_ ꓟ ꓣꓱ ꓛꓰ ꓔꓯ ꓡꓳꓺ ꓔꓲ ꓬꓰ ꓢꓲ꓾ ꓬꓲ ꓠꓲꓹ ꓘꓪꓽ ꓟꓽ ꓫꓵ ꓟ ꓙ ꓖꓴ ꓐꓯ ꓟꓸ ꓖꓶ ꓠꓹ ꓟ꓾ ꓠꓱ ꓐꓯ ꓟꓴ ꓗꓪ ꓝꓲ ꓓꓴ ꓐꓴ ꓔꓬ ꓗꓪ ꓙꓰ_ ꓡꓳ꓿ ꓬꓲ ꓚꓴꓽ ꓬꓲꓹ ꓔꓯ ꓠꓬ ꓪꓴ-ꓢ ꓔꓯ ꓙꓳꓺ ꓒꓵꓽ_ ꓟ ꓒꓬꓱꓽ ꓗꓴꓹ ꓙꓲ ꓡꓰ ꓑꓲꓸ ꓔ_ ꓡꓳ꓿ ꓖꓳ ꓡꓱ ꓢꓲ ꓬꓲ ꓡꓰ ꓪꓴ-ꓢ ꓠꓬ ꓙꓵꓽ ꓗ ꓔꓯ ꓣꓱꓽ ꓢꓲ ꓣꓳꓽ ꓔꓯ ꓠꓬꓲꓸ ꓔ_ ꓡꓳ꓾ ꓐꓰ꓾ ꓠꓱ ꓐꓯ ꓟꓴ ꓗꓪ ꓝꓲ ꓓꓴ ꓐꓴ ꓔꓯ ꓐꓯ ꓖꓶ ꓢꓲ꓾  ꓪꓴ-ꓢ ꓙꓵꓽ ꓗ ꓔꓯ ꓠꓲꓹ ꓘꓪ ꓟꓽ ꓫꓵ ꓟ ꓠꓲꓹ ꓟ ꓙꓳ ꓡ ꓝꓲ_ ꓡꓳ꓿ ꓟꓴ ꓗꓪ ꓝꓲ ꓓꓴ ꓐꓯ_ ꓟ ꓠꓬ ꓢꓲ ꓫꓬ ꓖꓴ ꓡꓰ ꓟ ꓥ ꓠꓬꓲ꓾ ꓚꓲ ꓛꓬ ꓠꓲꓹ ꓡꓶꓽ ꓔꓯ ꓛꓳ ꓛꓵ_ ꓡꓳ꓾ ꓐꓰ꓾ ꓬꓲ ꓡꓰ ꓢꓯꓼ ꓖꓶ_ ꓡꓳ꓿ ꓪꓴ-ꓢ ꓡꓰ ꓙꓲ-ꓢꓴ ꓔꓯ ꓛꓵꓽ ꓔꓴ ꓖꓶ_ ꓟ ꓠꓽ꓾ ꓬꓲ ꓔꓯ (ꓚꓲ-ꓡꓴ-ꓑꓷ ꓔꓯ) ꓠꓬꓲꓸ ꓔ_ ꓟ ꓥ ꓡꓳ꓾ ꓐꓰ꓾ ꓬꓲ ꓐꓯ_ ꓡꓳ꓿ ꓖꓳ ꓡꓱ ꓐꓯ_ ꓟ ꓠꓬ ꓬꓲ ꓚꓲ ꓛꓬ ꓔꓯ ꓛꓵꓽ ꓔꓴꓺ ꓠꓲꓹ ꓫꓵ_ ꓠꓬꓲ ꓟꓽ ꓥ꓾ ꓟꓴ ꓗꓪ ꓝꓲ ꓓꓴ ꓮ ꓙꓵꓽ ꓩꓴ ꓔ ꓟ ꓟꓶ ꓠꓹ ꓟ ꓢꓯꓼ ꓕꓵꓼ ꓔꓬ ꓟ ꓥ ꓡꓳ꓾ ꓐꓰ꓾ ꓬꓲ ꓐꓯ_ ꓢꓰꓽ ꓡꓳ꓿
	ꓪꓴ-ꓢ ꓠꓬ ꓚꓲ-ꓡꓴ-ꓑꓷ ꓔꓯ ꓟꓶ ꓫꓵ ꓫꓵ ꓠꓲꓹ ꓟ ꓫꓵꓺ ꓖꓶ ꓗꓷꓳ꓿ ꓠꓱ ꓐꓯ ꓟꓴ ꓗꓪ ꓝꓲ ꓓꓴ ꓐꓴ ꓔꓯ ꓗꓶꓸ ꓧꓳꓽ ꓪꓴꓸ ꓙꓰ ꓠꓹ ꓟ ꓢꓯꓼ ꓕꓵꓼ ꓕꓯ꓾ ꓪꓴ-ꓢ ꓡꓰ ꓬꓲ ꓔꓯ ꓙꓵꓽ ꓪ ꓗꓪ ꓐꓰ ꓟꓽ ꓣꓴꓻ ꓞꓰꓻ ꓗꓷ ꓢꓰꓽ꓿ ꓬꓲ ꓙꓵꓽ ꓙ ꓒꓳꓹ ꓬꓲꓼ ꓡ_ ꓟ ꓔꓯ ꓥꓳꓺ ꓡꓳꓸ ꓢꓲ꓾ ꓟꓶ ꓤ ꓤ ꓠꓲꓹ ꓟ ꓫꓵꓺ ꓖꓶ ꓗꓷꓳ꓿ ꓕꓱ ꓘꓶ ꓛꓲ ꓠꓲꓹ ꓟ ꓫꓵꓺ ꓖꓶ ꓐ ꓡ_ ꓟ ꓠꓽ꓾ ꓠꓵ ꓠꓲꓹ ꓓꓽ ꓟ ꓙꓳ ꓢꓴ_ ꓡꓰꓽ ꓬꓰ ꓐ ꓡ_ ꓟ ꓥ ꓡꓳ꓿ ꓠꓲꓹ ꓘꓪꓽ ꓟꓽ ꓫꓵ ꓟ ꓠꓬ ꓧꓶꓸ ꓕꓯ ꓟꓴ ꓗꓪ ꓗꓪ ꓟꓽ ꓙꓳ ꓗꓳꓸ꓿ ꓚꓲ-ꓡꓴ-ꓑꓷ ꓬꓲ ꓚꓲ ꓛꓬ ꓥ_ ꓟꓲ ꓬꓲ ꓠꓲꓹ ꓘꓪꓽ ꓟꓽ ꓫꓵ ꓟ_ ꓐꓰ ꓠꓲꓹ ꓟ ꓟꓽ ꓢꓻ ꓟ ꓬꓲ ꓑꓶꓸ ꓔꓯ ꓧꓪꓺ ꓟꓽ ꓟꓳ ꓠꓬꓲ꓾ ꓬꓲ ꓠꓬ ꓛꓬꓻ ꓗꓷ ꓟ_ ꓐꓰ꓾ ꓪꓴ-ꓢ ꓙꓵꓽ ꓗ ꓠꓬ ꓔꓱꓹ ꓜꓳꓽ_ ꓟ ꓥ ꓟ_ ꓐꓰ꓾ ꓟꓴ ꓗꓪ ꓗꓪ ꓔꓬ ꓢꓴ ꓐꓴ ꓮ ꓙꓵꓽ ꓒꓬꓱꓽ ꓕꓯ ꓗꓪ ꓪꓴ-ꓢ ꓙꓵꓽ ꓗ ꓔꓯ ꓬꓲ ꓘꓳ ꓣꓴ ꓙꓲꓽ ꓙꓳ_ ꓟ꓾ ꓕꓱ ꓟꓬ ꓫꓵꓽ ꓔꓯ ꓬꓲ ꓢꓷ ꓡꓰ_ ꓡꓳ꓿ ꓬꓲ ꓢꓷ ꓡꓰ ꓟ_ ꓡꓰ ꓐꓰ ꓡꓯ ꓕꓲꓺ ꓛꓳ ꓫꓱꓽ_ ꓕꓯ ꓠꓽ꓾ ꓬꓲ ꓠꓬ ꓬꓲ ꓚꓲ ꓛꓬ ꓔꓯ ꓐꓬꓺ ꓡꓰ ꓛꓵꓽ ꓡꓰ ꓓꓴ ꓗꓪ ꓐꓰ ꓚꓬꓴꓹ ꓐ ꓡ_ ꓟ_ ꓡꓰꓽ ꓟꓽ ꓞꓲ꓾ ꓟꓴ ꓗꓪ ꓝꓲ ꓓꓴ ꓮ ꓟꓬꓹ ꓔꓯ ꓥ_ ꓟꓲ ꓚꓬꓴꓹ ꓐ ꓡ_ ꓡꓳ ꓫꓵꓽ ꓥ ꓡꓳ꓿ ꓮ ꓧꓪꓹ ꓬꓲ ꓠꓬ ꓬꓲ ꓔꓯ ꓖꓶ ꓔ ꓟ ꓙꓵꓽ ꓪ ꓔꓯ ꓠꓲꓹ ꓒꓴ ꓒꓴ_ ꓐꓰ ꓘꓳ ꓣꓴ ꓢꓲ꓾ ꓪꓴ-ꓢ ꓔꓯ ꓚꓱꓹ ꓬꓲꓼ ꓡ ꓐꓭ ꓕꓯ ꓠꓽ꓾ ꓬꓲ ꓔꓯ ꓠꓬ ꓟꓴ ꓗꓪ ꓝꓲ ꓓꓴ ꓔꓯ ꓙꓵꓽ ꓢꓴ ꓦꓰꓼ ꓖꓴ ꓗꓪ ꓡꓯꓼ ꓫꓵ ꓔꓬ ꓝꓲ_ ꓡꓳ ꓫꓵꓽ ꓥ ꓡꓳ꓿ ꓖꓳ ꓡꓱ ꓥ_ ꓟꓲ ꓘꓶꓽ ꓘꓹ ꓠꓲꓹ ꓑꓶ ꓓꓴ ꓬꓲ ꓠꓬ ꓟꓽ ꓙꓵ ꓙ ꓒꓳꓹ ꓬꓲꓼ ꓡ꓿ ꓓꓵ ꓙ ꓒꓳꓹ ꓬꓲꓼ ꓡ ꓟꓽ ꓛꓵ꓾ ꓐꓰ ꓓꓵ ꓙ ꓢꓲ꓾ ꓬꓲ ꓠꓬ ꓪꓴ-ꓢ ꓔꓯ ꓔꓳꓹ_ ꓡꓳ꓿
	ꓬꓲ ꓔꓯ ꓙꓳ_ ꓟ ꓧꓳꓽ ꓪꓴꓸ ꓟꓴ ꓐ ꓡ_ ꓟ ꓢꓯꓼ ꓪ ꓔꓯ ꓠꓬ꓾ ꓟꓴ ꓗꓪ ꓝꓲ ꓓꓴ ꓐꓴ ꓡꓰ ꓔꓳꓹ ꓙ_ ꓟ ꓟꓶ ꓠꓹ ꓟ ꓐꓱ ꓶ ꓗꓶꓸ_ ꓟ ꓟꓬꓱꓽ ꓗꓪ ꓣꓱꓽ_ ꓡꓳ꓿ ꓚꓲ ꓛꓬ ꓔꓯ ꓠꓬ ꓟꓽ ꓚꓵꓺ ꓚꓵꓺ ꓝꓴꓲꓹ ꓟꓽ ꓙꓳ ꓗꓪ ꓝꓴꓲꓹ ꓐꓯ ꓞꓷꓹ ꓪ ꓡꓰꓳ꓿ ꓚꓲ ꓛꓬ ꓔꓯ ꓠꓬ ꓟꓽ ꓓ ꓟꓽ ꓞ ꓠꓬꓲꓸ ꓔ_ ꓡꓳ꓾ ꓐꓰ꓾ ꓐꓯ ꓢꓲ꓾ ꓢ-ꓓꓯ ꓠꓬ ꓗꓶ_ ꓡꓳ꓿ ꓮ ꓐꓲ ꓥ_ ꓟꓲ ꓟꓴ ꓗꓪ ꓗꓪ ꓟ ꓜꓲꓼ ꓓꓴ ꓒꓬꓱꓽ ꓕꓯ ꓗꓪ ꓬꓲ ꓔꓯ ꓫꓸ ꓔꓳ ꓡꓰ ꓝꓲ_ ꓡꓳ꓾ ꓐꓰ꓾ ꓓꓰꓺ ꓢꓲ꓾ ꓙꓲ-ꓢꓴ ꓬꓲ ꓐꓯ ꓘꓶ ꓔꓯ ꓟꓽ ꓔꓱꓹ ꓟ ꓬꓲ ꓟꓸ ꓟꓲ ꓒꓶꓻ_ ꓡꓳ꓿ ꓕꓱ ꓡꓱ ꓐꓰ ꓢ-ꓓꓯ ꓠꓬ ꓬꓲ ꓗꓶꓸ ꓘꓶꓽ ꓔꓯ ꓐꓯ ꓒꓬꓱꓺ_ ꓡꓳ꓿
	ꓬꓲ ꓔꓯ ꓟꓽ ꓔꓳꓹ ꓙ ꓢꓴ ꓟꓴ ꓗꓪ ꓝꓲ ꓓꓴ ꓐꓴ ꓠꓬ꓾ ꓟꓴ ꓗꓪ ꓑ ꓫꓬ ꓐꓴ ꓙꓲ ꓖꓴ ꓔꓯ ꓟꓽ ꓠꓲꓹ ꓡꓱꓻ ꓢꓴ ꓥ ꓡꓳ꓾ ꓐꓰ꓾ ꓬꓲ ꓓꓰꓺ_ ꓡꓳ꓿ ꓚꓰꓼ ꓢꓴ ꓪꓴ-ꓢ ꓬꓲ ꓟꓬꓱꓺ ꓓꓳꓽ ꓔꓯ ꓐꓬꓺ ꓡꓰ ꓝꓲ ꓠꓹ ꓟ꓾ ꓟꓽ ꓔꓱꓹ ꓟ ꓢꓷ ꓙ ꓟꓳ ꓙ ꓬꓰ_ ꓡꓳ꓿ ꓪꓴ-ꓢ ꓬꓲ ꓚꓴꓽ ꓬꓲꓹ ꓔꓯ ꓢꓷ ꓠꓲꓹ ꓙꓳ ꓙꓳ_ ꓐꓰ ꓔꓳꓹ ꓘꓶꓽ ꓫ ꓕꓱ ꓢꓲ꓾ ꓟꓴ ꓗꓪ ꓝꓲ ꓓꓴ ꓐꓴ ꓠꓲꓹ ꓟ ꓔꓯ ꓘꓶꓻ ꓡꓶꓽ ꓡꓰ ꓝꓲ_ ꓟ ꓠꓬ꓾ ꓢ-ꓓꓯ ꓬꓲ ꓚꓴꓽ ꓬꓲꓹ ꓥ ꓡꓳ꓿ ꓢꓻ ꓢꓻ ꓤ ꓙ ꓜꓲꓼ ꓡꓰ ꓓ_ ꓡꓳ ꓫꓵꓽ ꓔꓯ ꓠꓬ ꓬꓲ ꓡꓰ ꓘꓶꓻ ꓡꓶꓽ ꓡꓰ ꓝꓲ_ ꓡꓳ꓿ ꓬꓲ ꓠꓬ ꓖꓳꓼ ꓠꓲꓹ ꓬꓲ ꓫꓵꓽ ꓬꓲ ꓙꓰꓽ ꓣꓱꓽ ꓢꓲ꓾ ꓪꓴ-ꓢ ꓐꓯ ꓘꓶ ꓔꓯ ꓟꓴ ꓗꓪ ꓝꓲ ꓓꓴ ꓐꓴ ꓓꓵꓽ ꓙ ꓥꓳꓽ ꓡꓰ ꓝꓲ ꓠꓹ ꓟ ꓬꓰ_ ꓡꓳ꓿ ꓬꓲ ꓔꓯ ꓖꓶ ꓔ ꓟ ꓙꓵꓽ ꓪ ꓑꓶ ꓓꓴ ꓟꓴ ꓗꓪ ꓝꓲ ꓓꓴ ꓐꓴ ꓮ ꓟꓬꓹ ꓠꓬ ꓬꓲ ꓗꓸ ꓠꓯꓸ ꓛꓳ ꓙꓰ_ ꓡꓳ꓿

ꓠꓲꓹ ꓘꓪ ꓟꓽ ꓫꓵ ꓟ ꓗꓪ ꓐꓰ ꓒꓳꓹ ꓔꓳꓹ_ ꓟ ꓕꓲꓸ ꓗꓪ ꓛꓲ ꓬꓰꓳ

	ꓠꓲꓹ ꓘꓪꓽ ꓟꓽ ꓫꓵ ꓟ ꓠꓲꓹ ꓟ ꓠꓬ ꓒꓳꓹ ꓔꓳꓹ_ ꓟ ꓢꓶꓹ ꓢꓶꓽ ꓓꓱꓼ ꓓꓳ ꓡ_ ꓗꓪ ꓛꓲ꓾ ꓪꓴ-ꓢ ꓠꓬ ꓢ-ꓓꓯ ꓔꓯ ꓩꓴ ꓔ ꓖꓶ_ ꓡꓳ꓿ ꓟꓴ ꓗꓪ ꓝꓲ ꓓꓴ ꓖꓳ ꓕꓲ ꓣꓳ ꓬꓲ ꓒꓬꓱꓽ ꓚꓵꓺ ꓔꓯ ꓟꓴ ꓗꓪ ꓗꓪ ꓟ ꓜꓲꓼ ꓓꓴ ꓮ ꓙꓵꓽ ꓟꓳ ꓪ ꓠꓹ ꓟ ꓠꓬ꓾ ꓢ-ꓓꓯ ꓬꓲ ꓚꓴꓽ ꓬꓲꓹ ꓔꓯ ꓮꓽ ꓤ ꓤ ꓪꓴꓽ ꓡ ꓝꓲ ꓠ ꓗ_ ꓡꓳ꓿ ꓚꓲ-ꓡꓴ-ꓑꓷ ꓔꓯ ꓠꓬ ꓠꓱ ꓐꓯ ꓟꓴ ꓗꓪ ꓝꓲ ꓓꓴ ꓐꓴ ꓮꓽ ꓘꓶꓸ ꓠꓲꓹ ꓠꓵ_ ꓠꓬꓲ꓾ ꓬꓲ ꓬꓰ_ ꓟ ꓟꓬꓱꓽ ꓠꓬ ꓠꓱ ꓐꓯ ꓟꓴ ꓗꓪ ꓗꓪ ꓔꓬ ꓢꓴ ꓐꓴ ꓔꓯ_ ꓟꓲ ꓙꓵꓽ ꓬꓯꓼ_ ꓡꓳ꓿ ꓪꓴ-ꓢ ꓠꓬ ꓟꓴ ꓗꓪ ꓗꓪ ꓔꓬ ꓢꓴ ꓔꓯ_ ꓡꓰꓽ ꓙꓵꓽ ꓔꓬ ꓡꓳ ꓟꓽ ꓥ꓿ ꓚꓰꓼ ꓔ_ ꓟ ꓮ ꓙꓵꓽ ꓔꓯ ꓙꓵꓽ ꓔꓬ_ ꓡꓳ꓿ ꓖꓳ ꓡꓱ ꓠꓬꓲ ꓟꓴ ꓗꓪ ꓝꓲ ꓓꓴ ꓐꓴ ꓔꓯ ꓧꓶꓸ ꓕꓯ ꓙꓵꓽ ꓓꓳꓽ ꓡꓰ ꓕꓯ ꓠꓽ꓾ ꓕꓲ ꓟꓲ ꓠꓯ ꓡꓱꓸꓼ ꓔꓯ ꓥ_ ꓟꓲ ꓙꓵꓽ ꓓꓳꓽ ꓡꓰ ꓐ ꓡ_ ꓥꓳ꓾ ꓐꓰ꓾ ꓚꓲ-ꓡꓴ-ꓑꓷ ꓓꓵꓽ ꓙ_ ꓡꓳ꓿ ꓬꓲ ꓠꓬ ꓗꓶꓸ_ ꓟ ꓚꓵꓽ ꓬꓲꓹ_ ꓐꓰ ꓖꓳꓼ ꓠꓲꓹ ꓔꓯ ꓣꓱꓽ_ ꓟ ꓗꓪ ꓮꓽ ꓘꓶꓸ ꓓꓻ ꓢꓴ ꓥ ꓠꓬꓲ꓾ ꓟꓴ ꓗꓪ ꓝꓲ ꓓꓴ ꓐꓴ ꓥ_ ꓟꓲ ꓬꓲ ꓒꓬꓱꓽ ꓚꓵꓺ ꓔꓯ ꓡꓳꓸ ꓟꓳ ꓟꓽ ꓐ ꓡ꓿ ꓬꓲ ꓬꓰ_ ꓟ ꓟꓬꓱꓽ ꓠꓬ ꓮ ꓡꓲ ꓔꓯ ꓟꓳꓸ ꓟꓳꓸ ꓞꓹ_ ꓟ ꓔꓯ ꓥ_ ꓟꓲ ꓡꓳꓸ ꓟꓳ ꓟꓽ ꓐ ꓡ꓿
	ꓢ-ꓓꓯ ꓠꓬ ꓮꓽ ꓟꓴꓹ ꓟꓴ ꓛꓵꓽ ꓔꓴ ꓪ ꓡꓰ ꓢꓴ ꓕꓲ ꓣꓳ ꓥ ꓠꓬꓲ꓾ ꓬꓲ ꓡꓰ ꓬꓲ ꓬꓰ_ ꓟ ꓟꓬꓱꓽ ꓬꓲꓸ ꓔꓶꓺ ꓙꓱꓼ ꓔꓯ ꓢꓷꓸ ꓟꓽ ꓐ ꓡ ꓗꓪ ꓛꓲ꓾ ꓮꓽ ꓠꓯꓸ ꓠꓯꓸ ꓚꓵꓺ ꓔ_ ꓡꓳ꓿ ꓖꓳ ꓡꓱ ꓠꓬꓲ ꓬꓲ ꓚꓴꓽ ꓬꓲꓹ ꓟꓽ ꓬꓰ ꓐꓲꓺ ꓡꓰ ꓕ ꓑꓳ꓾ ꓬꓲ ꓚꓴꓽ ꓬꓲꓹ ꓔꓯ ꓢꓷꓸ ꓟꓽ ꓐ ꓡ꓿ ꓪꓴ-ꓢ ꓬꓲ ꓙꓵꓽ ꓗꓪ ꓔꓯ ꓟꓽ ꓛꓳ ꓟ ꓗꓪ ꓐꓰ ꓝꓸ ꓩꓴ ꓡ_ ꓟ ꓙꓳꓺ ꓓꓴ ꓔꓯ ꓥ_ ꓟꓲ ꓢꓲ ꓫꓬ_ ꓟ ꓟꓴ ꓗꓪ ꓡ ꓞꓳ ꓐꓴ ꓢꓷꓸ ꓟꓽ ꓐ ꓡ꓿ ꓪꓴ-ꓢ ꓟꓬꓱꓺ ꓓꓳꓽ_ ꓐꓰ ꓟꓴ ꓗꓪ ꓗꓪ ꓔꓬ ꓢꓴ ꓐꓴ ꓙꓲꓻ ꓖꓴ ꓐꓱ ꓶ ꓥ ꓡꓳ꓾ ꓐꓰ꓾ ꓬꓲ ꓪꓴꓸ ꓕꓯ ꓢ-ꓓꓯ ꓡꓰ ꓗꓶꓸ ꓖꓶ ꓔ ꓠꓬꓲ ꓥꓳ꓿
	ꓪꓴ-ꓢ ꓠꓬ ꓬꓲ ꓙꓲ ꓫꓬ_ ꓟ_ ꓐꓰ ꓔꓱꓹ ꓚꓵꓺ_ ꓟ ꓡꓰ ꓝꓴꓲ ꓔꓯ ꓐꓯ ꓟꓴ ꓘꓶꓽ ꓥ_ ꓟꓲ꓾ ꓢ-ꓓꓯ ꓠꓽ ꓫꓱꓸ ꓡꓶꓽ ꓥꓳꓽ ꓫ ꓕꓱ ꓢꓲ ꓗꓶꓸ_ ꓟ ꓚꓴꓽ ꓬꓲꓹ ꓔꓯ ꓣꓱꓽ_ ꓡꓳ꓿ ꓙꓵꓽ ꓪ ꓦꓴꓺ ꓢꓴ ꓖꓳ ꓕꓲ ꓣꓳ ꓬꓲ ꓔꓶꓺ ꓙꓱꓼ ꓔꓯ ꓞꓳ ꓤ ꓮ ꓙꓵꓽ ꓢꓴ ꓢꓷ ꓔ ꓠ ꓗ_ ꓡꓳ꓿ ꓕꓲ ꓠꓬꓲ ꓙꓳ_ ꓠꓬ ꓢ-ꓓꓯ ꓠꓽ ꓬꓲ ꓒꓬꓱꓽ ꓚꓵꓺ ꓔꓯ ꓟꓳꓸ ꓖꓶ ꓓꓳ ꓡ ꓠ ꓗ_ ꓥꓳ꓿
	ꓟꓴ ꓗꓪ ꓗꓪ ꓟꓽ ꓧꓳꓹ ꓡꓯꓼ ꓘꓳ ꓟ_ ꓐꓰ ꓢꓴꓺ ꓔꓴ ꓡ_ ꓟ ꓮ ꓙꓵꓽ ꓠꓬ ꓪꓴ-ꓢ ꓑꓶ ꓓꓴ ꓥ ꓡꓳ꓾ ꓐꓰ꓾ ꓢ-ꓓꓯ ꓡꓰ ꓐꓯ_ ꓡꓳ꓿ ꓥꓶꓺ_ ꓟ ꓟꓬꓱꓽ ꓮ ꓙꓵꓽ ꓠꓬ ꓪꓴ-ꓢ ꓙꓵꓽ_ ꓟ ꓗꓪ ꓐꓰ ꓒꓬꓱꓼ ꓡ_ ꓡꓳ꓾ ꓐꓰ ꓬꓲ ꓓꓰꓺ_ ꓡꓳ꓿ ꓬꓲ ꓡꓰ ꓙꓵꓽ ꓗꓺ ꓔꓯ ꓮꓸ ꓫꓵꓽ ꓑꓶ ꓓꓴ ꓡꓶꓸ ꓑꓺ ꓗꓷ ꓠꓲꓹ ꓫꓵ_ ꓟ꓾ ꓬꓲ ꓔꓶꓺ ꓙꓱꓼ ꓔꓯ ꓒꓶꓻ ꓟꓸ ꓖꓶ ꓠ ꓗ_ ꓥꓳ꓿ ꓬꓲ ꓬꓰ_ ꓟ ꓟꓬꓱꓽ ꓡꓰ ꓬꓲ ꓔꓯ ꓐꓯ ꓟꓴ ꓘꓶꓽ_ ꓥꓳ꓿ ꓗꓶꓸ ꓢꓴ ꓖꓳ ꓕꓲ ꓣꓳ ꓬꓲ ꓒꓬꓱꓽ ꓚꓵꓺ ꓔꓯ ꓠꓬ ꓕꓲ ꓟꓲ ꓠꓯ ꓡꓱꓸꓼ ꓢꓲꓽ ꓢꓲꓽ ꓡꓳꓸ ꓟꓳ_ ꓥꓳ꓿
	ꓪꓴ-ꓢ ꓠꓬ ꓚꓲ-ꓡꓴ-ꓑꓷ ꓔꓯ ꓟꓴ ꓗꓪ ꓗꓪ ꓐꓰ ꓖꓼ ꓞꓰꓻ ꓗꓷ ꓥ_ ꓟꓲ꓾ ꓬꓲ ꓔꓯ ꓟꓽ ꓟꓶꓽ ꓬꓰ ꓝꓲ ꓢꓰꓽ꓿ ꓚꓰꓼ ꓫꓵꓽ ꓐꓴ ꓪꓴ-ꓢ ꓔꓯ ꓦ ꓡꓱ ꓐꓳ_ ꓟ (ꓪꓴ-ꓢ ꓔꓯ ꓠꓷꓼ ꓞꓹ_ ꓟ) ꓠꓬ꓾ ꓪꓴ-ꓢ ꓬꓲ ꓔꓱꓹ ꓜꓳꓽ_ ꓟ ꓔꓯ ꓢꓷ_ ꓟ ꓗꓪ ꓐꓰ ꓥ ꓡꓳ꓿ ꓮ ꓧꓪꓹ ꓪꓴ-ꓢ ꓡꓰ ꓢ-ꓓꓯ ꓔꓯ ꓟꓶꓽ ꓬꓰ ꓝꓲ ꓐꓭ ꓕꓯ ꓠꓽ꓾ ꓟꓴ ꓗꓪ ꓟꓲ ꓠꓯ ꓗꓪ ꓔꓯ ꓢꓴ ꓮ ꓙꓵꓽ꓾ ꓝꓴꓲꓹ_ ꓐꓰ ꓝꓴꓲꓹ ꓗꓪ ꓐꓰ ꓝꓸ ꓩꓴ ꓡ_ ꓟ ꓫꓵꓽ ꓪꓴ ꓔꓯ ꓟꓽ ꓙ ꓜꓲꓼ ꓢꓴ ꓠꓬ꓾ ꓪꓴ-ꓢ ꓬꓲ ꓣꓱꓽ ꓛꓰ ꓐꓰ ꓪꓴ-ꓢ ꓬꓲ ꓠꓵ ꓠꓲꓹ ꓔꓯ ꓢꓷ ꓟꓽ ꓐ ꓡꓻꓳ꓿ ꓮꓽ ꓧꓪꓹ ꓖꓳ ꓕꓯ_ ꓡꓰ ꓢ-ꓓꓯ ꓔꓯ ꓟꓶꓽ ꓬꓰ ꓝꓲ ꓐꓭ ꓕꓯ ꓠꓽ꓾ ꓬꓲ ꓪ ꓠꓬ ꓪꓴ-ꓢ ꓔꓯ ꓠꓲꓹ ꓠꓵ_ ꓟ ꓑꓶ ꓓꓴ ꓪꓴ-ꓢ ꓔꓯ ꓦ ꓡꓱ_ ꓟ ꓟꓽ ꓥ ꓥ꓾ ꓙꓳꓺ_ ꓟ ꓑꓶ ꓓꓴ ꓪꓴ-ꓢ ꓔꓯ ꓠꓷꓼ ꓞꓹ ꓔꓬ ꓟ ꓒꓬꓱꓼ ꓡ_ ꓥꓳ꓿ ꓖꓳ  ꓡꓱ ꓥ ꓕꓯ ꓪꓴ-ꓢ ꓠꓬ ꓢ-ꓓꓯ ꓬꓲ ꓙꓵꓽ ꓪ_ ꓐꓰ ꓒꓳꓹ ꓔꓳꓹ_ ꓟ ꓠꓲꓹ ꓟ ꓔꓯ ꓬꓲ ꓚꓰꓺ ꓗꓪ ꓐꓰ ꓚꓵꓹ ꓩꓴ ꓗꓷ ꓠꓹ ꓟ ꓠꓬ꓾ ꓒꓬꓱꓼ ꓡ ꓟꓽ ꓓ ꓢꓰꓽ꓿ ꓢ-ꓓꓯ ꓠꓬ ꓪꓴ-ꓢ ꓬꓲ ꓙꓵꓽ ꓔꓬ ꓟ ꓙꓵꓽ ꓚꓱꓹ_ ꓐꓰ ꓗꓪ' ꓫꓵꓽ ꓢꓲ ꓬꓲ ꓡꓰ ꓓꓰꓺ ꓔ ꓟ ꓓꓰꓺ ꓘꓶꓽ ꓔꓯ ꓚꓰꓼ ꓫꓵꓽ ꓮ ꓙꓵꓽ ꓔꓲꓺ ꓢꓲꓽ ꓡꓰ ꓗꓪ ꓛꓲ ꓒꓶꓻ ꓟꓸ ꓖꓶ ꓠ ꓗ_ ꓥꓳ꓿
	ꓢ-ꓓꓯ ꓒꓳꓹ ꓔꓳꓹ_ ꓟ ꓠꓬ ꓟꓲ ꓠꓯ ꓐꓱ ꓶ ꓙꓳꓺ ꓗꓽ ꓓꓴ ꓥ ꓡꓳ꓿ ꓝꓴꓲ_ ꓐꓰ ꓝꓴꓲ ꓑꓶ ꓓꓴ ꓒꓬꓱꓼ ꓡ_ ꓟ ꓙꓲꓻ ꓣꓴꓽ ꓓꓴ ꓔꓯ ꓥ_ ꓟꓲ ꓟꓳꓸ ꓖꓶ ꓓꓳ ꓡ_ ꓡꓳ꓿ ꓒꓳꓹ ꓔꓳꓹ_ ꓟ  ꓫꓵꓽ ꓪꓴ ꓕꓱ ꓟ ꓗꓪ ꓐꓰ ꓢꓲ ꓫꓬ_ ꓟ ꓟꓴ ꓗꓪ ꓑ ꓫꓬ ꓐꓴ ꓐꓱ ꓶ ꓝꓴꓲ_ ꓐꓰ ꓝꓴꓲ ꓑꓶ ꓓꓴ ꓐꓯ ꓟꓴ ꓘꓶꓽ_ ꓟ ꓗꓪ ꓐꓰ ꓚꓲ ꓛꓬ ꓔꓯ ꓚꓬꓴꓹ ꓠꓹ ꓟ ꓔꓺ ꓙ ꓓꓴ ꓟꓶ ꓡꓰ ꓝꓲ_ ꓡꓳ꓿
	ꓙꓵꓽ ꓪ ꓦꓴꓺ ꓢꓴ ꓚꓲ-ꓡꓴ-ꓑꓷ ꓔꓯ ꓟꓴ ꓗꓪ ꓗꓪ ꓐꓰ ꓖꓼ ꓬꓯꓼ ꓗꓷ_ ꓕꓯ꓾ ꓬꓲ ꓠꓬ ꓪꓴ-ꓢ ꓬꓲ ꓙꓵꓽ ꓗ ꓔꓯ ꓒꓴ ꓒꓴ ꓡꓯꓽ ꓡꓯ ꓔꓳꓹ ꓔꓴ ꓡ_ ꓡꓳ꓿ ꓪꓴ-ꓢ ꓙꓵꓽ ꓗ ꓠꓬ ꓠꓬꓲꓸ ꓔ ꓠꓹ ꓟ ꓐꓱ ꓶ ꓥ ꓡꓳ꓾ ꓐꓰ꓾ ꓐꓯ ꓢꓲ꓾ ꓙꓵꓽ ꓗ ꓔꓯ ꓐꓬꓺ ꓡꓰ ꓝꓲ ꓠꓲꓹ ꓫꓵ_ ꓟ ꓠꓲꓹ ꓟ ꓔꓯ ꓟꓳꓸ ꓖꓶ ꓓꓳ ꓡ_ ꓡꓳ꓿ ꓠꓬꓲꓸ ꓔ ꓟ ꓟꓽ ꓙꓳ ꓕꓯ ꓠꓽ ꓟꓴ ꓗꓪ ꓑ ꓫꓬ ꓐꓴ ꓠꓬ ꓪ ꓜꓲ ꓟꓴꓺ_ ꓟ ꓞꓳ ꓙꓳ ꓕꓲꓸ ꓗꓪ ꓢꓯꓸ ꓔꓬ ꓐ ꓡ_ ꓥꓳ꓾ ꓐꓰ꓾ ꓬꓲ ꓐꓯ_ ꓡꓳ꓿

ꓟꓴ ꓗꓪ ꓗꓪ ꓐꓰ ꓖꓼ ꓬꓯꓼ ꓗꓷ_ ꓟ

	ꓮ ꓧꓪꓹ ꓙꓲ-ꓢꓴ ꓡꓰ ꓬꓲ ꓪ ꓔꓯ ꓝꓴꓲꓹ ꓟꓽ ꓓꓰꓺ ꓗꓷ ꓐꓭ ꓕꓯ ꓠꓽ꓾ ꓬꓲ ꓪ ꓠꓬ ꓪꓴ-ꓢ ꓔꓯ ꓟꓽ ꓒꓳꓹ ꓔꓳꓹ ꓡꓳ ꓫꓵꓽ ꓥ ꓡꓳ꓾ ꓐꓰ ꓐꓯ ꓢꓲ꓾  ꓙꓲ-ꓢꓴ ꓔꓯ ꓬꓲ ꓪ ꓝꓴꓲꓹ ꓓꓰꓺ_ ꓡꓳ꓿ ꓠꓲꓹ ꓟ ꓩꓴꓻ_ ꓟ_ ꓡꓰꓽ ꓟꓽ ꓞꓲ꓾ ꓚꓲ ꓛꓬ ꓠꓬ ꓬꓲ ꓑꓶꓸ ꓟꓽ ꓙꓳ ꓙꓳ ꓠꓬꓲꓸ ꓤꓲꓺ_ ꓟ ꓔꓳꓹ ꓜꓳꓽ ꓢꓴ ꓥ ꓡꓳ꓾ ꓐꓰ ꓗꓶꓸ ꓗꓴꓸ ꓢꓴ ꓢ-ꓓꓯ_ ꓐꓰ ꓬꓲ ꓕꓲꓽ ꓜꓴꓻ ꓟ ꓔꓯ ꓠꓬ꓾ ꓟꓴ ꓗꓪ ꓗꓪ ꓐꓰ ꓖꓼ ꓞꓰꓻ ꓗꓷ_ ꓡꓳ꓿
	ꓢ-ꓓꓯ ꓠꓬ ꓟꓲ ꓠꓯ ꓗꓪ ꓔꓬ ꓟ ꓟꓽ ꓠ ꓡꓳꓸ ꓟ ꓪꓴ-ꓢ ꓤ ꓠꓱ ꓐꓴ ꓠꓯꓸꓼ ꓗꓪ ꓥ_ ꓟꓲ ꓒꓳꓹ ꓔꓳ_ ꓟ ꓠꓲꓹ ꓟ ꓧꓳꓽ ꓖꓶ_ ꓡꓳ꓿ ꓙꓵꓽ ꓗ ꓔꓯ ꓡꓳꓺ ꓩꓴ ꓗꓷ ꓕꓯ꓾ ꓩꓴ ꓗꓷ ꓟꓶ_ ꓡꓳ꓾ ꓐꓰ꓾ ꓢ-ꓓꓯ ꓡꓰ ꓬꓲ ꓪ ꓔꓯ ꓗꓶꓸ ꓖꓶ_ ꓡꓳ꓿ ꓝꓴꓲ ꓖꓴꓺ ꓟꓳꓸ ꓖꓶ_ ꓟ ꓠꓬ꓾ ꓠꓲꓹ ꓜꓳꓺ ꓓꓴ ꓔꓯ ꓪꓴꓽ ꓡ ꓝꓲ ꓔꓬ_ ꓡꓳ꓿ ꓚꓲ ꓛꓬ ꓚꓱꓹ ꓗꓪ ꓐꓰ ꓢꓲ ꓫꓬ_ ꓟ ꓔꓯ ꓧꓪꓺ ꓠꓹ ꓟ_ ꓐꓰ ꓠꓱꓸ ꓐꓯ ꓢꓴ ꓡꓰ ꓫꓱꓸ ꓤꓽ_ ꓟ ꓔꓯ ꓧꓪꓺ ꓠꓹ ꓟ꓾ ꓢ-ꓓꓯ ꓡꓰ ꓟꓲ ꓠꓯ ꓞꓳ ꓤ ꓐꓴ ꓔꓯ ꓧꓳꓽ ꓪꓴꓸ ꓙꓰ ꓔꓬ_ ꓡꓳ꓿ ꓬꓲ ꓪ ꓠꓬ ꓚꓲ ꓛꓬ ꓛꓬꓻ ꓖꓴ ꓔꓯ ꓫꓬꓹ ꓔꓱꓹ ꓠꓹ ꓟ ꓔꓲ ꓫꓵ꓾ ꓛꓬꓻ ꓖꓴ ꓫꓬꓹ ꓔꓱꓹ ꓖꓶ ꓡ ꓢꓴ ꓔꓯ ꓠꓲꓹ ꓟ ꓦꓶꓻ_ ꓡꓳ꓿
	ꓪꓴ-ꓢ ꓠꓬ ꓫꓱꓸ ꓤ ꓙ ꓗꓳꓺ ꓠꓲꓹ ꓟꓽ ꓙꓳ ꓢꓴ꓾ ꓜꓲꓽ ꓜꓲꓽ ꓑꓰꓹ ꓑꓰꓹ ꓬꓰ ꓢꓴ ꓥ ꓡꓳ꓾ ꓐꓰ ꓐꓯ ꓢꓲ꓾ ꓟꓴ ꓗꓪ ꓕꓯ ꓢꓲ ꓗꓪ ꓣꓱꓽ ꓗꓷ ꓟ ꓗꓶꓸ_ ꓟ ꓚꓴꓽ ꓬꓲꓹ ꓔꓯ꓾ ꓬꓲ ꓡꓰ ꓟꓲ ꓠꓯ ꓗꓪ ꓟ ꓞꓳ ꓤ ꓔꓯ ꓝꓴꓲ ꓗꓪ ꓧꓳꓽ ꓓꓵꓽ ꓙꓰ ꓠꓹ ꓟ ꓐꓱ ꓶ ꓡꓯ ꓫꓵ ꓣꓱꓽ ꓔꓬ_ ꓡꓳ꓿ ꓪꓴ-ꓢ ꓬꓲ ꓟꓽ ꓔꓱꓹ ꓜꓳꓽ ꓟ_ ꓐꓰ ꓠꓬꓲꓸ ꓤꓲꓺ_ ꓟ ꓑꓶ ꓓꓴ ꓞꓳ ꓤ ꓠꓬ ꓝꓴꓲ ꓠꓯꓸꓼ ꓗꓪ ꓞꓰꓻ ꓓꓵꓽ ꓡꓰ_ ꓡꓳ꓾ ꓐꓰ꓾ ꓬꓲ ꓐꓯ ꓔꓬ ꓢꓰꓽ ꓡꓳ꓿
	ꓢ-ꓓꓯ ꓐꓰ ꓬꓲ ꓗꓸ ꓠꓯꓸ ꓛꓳ ꓢꓴ ꓔꓯ ꓟꓴ ꓗꓪ ꓗꓪ ꓐꓰ ꓖꓼ ꓞꓰꓻ ꓗꓷ_ ꓕꓯ꓾ ꓪꓴ-ꓢ ꓠꓬ ꓬꓲ ꓔꓱꓹ ꓜꓳꓽ_ ꓟ_ ꓐꓰ ꓟꓬꓱꓺ ꓓꓳꓽ ꓔꓯ ꓟꓳꓸ ꓖꓶ_ ꓡꓳ꓿ ꓬꓲ_ ꓡꓰꓽ꓾ ꓞꓳ ꓤ ꓐꓴ ꓝꓴꓲ ꓬꓰ ꓗꓷ ꓕꓯ꓾ ꓞꓳ ꓤ ꓔꓲ ꓫꓵ ꓫꓵꓻ ꓙ ꓝꓲ ꓠꓹ ꓟ ꓬꓲ ꓤ ꓔꓲ ꓖꓶ ꓗꓷ ꓢꓲ꓾ ꓪꓴ-ꓢ ꓠꓬ ꓬꓲ ꓠꓵ ꓠꓲꓹ ꓓꓽ ꓟ ꓔꓯ ꓗꓸ ꓚꓵꓺ ꓟꓳꓸ ꓖꓶ_ ꓡꓳ꓿ ꓝꓴꓲꓹ ꓑꓲꓸ ꓓꓴ ꓟꓬꓱꓽ ꓬꓰ_ ꓟ ꓗꓪ ꓪꓴ-ꓢ ꓬꓲ ꓢꓲꓺ ꓠꓲꓹ ꓔꓯ ꓟꓳꓸ ꓖꓶ ꓓꓳ ꓡ_ ꓡꓳ꓿ ꓝꓴꓲ ꓠꓬ ꓪꓴ-ꓢ ꓙꓵꓽ_ ꓟ ꓗꓪ ꓐꓰ ꓒꓬꓱꓼ ꓡ_ ꓡꓳ ꓟꓽ ꓥ꓾ ꓐꓯ_ ꓟ ꓔꓯ ꓡꓯ ꓐꓳ ꓔꓶ ꓓꓴ ꓔꓯ ꓢꓲ ꓗꓪ ꓟ ꓐꓯ ꓘꓶꓽ ꓡꓰ ꓔꓲꓺ ꓢꓲꓽ ꓡꓰ ꓝꓲ_ ꓡꓳ꓿ ꓙꓲ-ꓢꓴ ꓟꓲ ꓠꓯ ꓗꓪ ꓟꓬꓱꓽ ꓬꓰ ꓔꓬ ꓕꓯ ꓢ-ꓓꓯ ꓬꓲ ꓒꓬꓱꓽ ꓚꓵꓺ ꓔꓯ ꓟꓳꓸ ꓖꓶ ꓓꓳ ꓡ_ ꓡꓳ꓿ ꓚꓲ ꓛꓬ ꓔꓯ ꓪꓴꓸ ꓓꓵ ꓕꓱꓼ ꓡ ꓠꓹ ꓟ ꓓꓰꓽ_ ꓟ꓾ ꓙꓲ-ꓢꓴ ꓙꓰ_ ꓟ ꓙ ꓖꓴ ꓗꓪ ꓟꓽ ꓠꓲꓹ ꓒꓴ ꓟ ꓠꓲꓹ ꓟ ꓡꓰ ꓟꓽ ꓬꓲꓼ ꓔ ꓟꓽ ꓬꓲꓼ ꓟꓶ ꓢꓯꓼ ꓕꓵꓼ ꓢꓲ ꓤꓹ ꓠꓬꓲ_ ꓟ꓾ “ꓕꓯꓼ ꓔꓶꓸ ꓗꓷ” ꓐꓰ ꓘꓴꓻ ꓔꓴ ꓡ ꓠꓹ ꓟ ꓬꓴ-ꓔ ꓡ ꓞꓳ_ ꓐꓰ ꓔꓲꓺ ꓒ ꓐꓴ ꓔꓯ ꓡꓵꓹ ꓔꓴ ꓖꓶ_ ꓟ꓾ ꓕꓱ ꓟꓬ ꓫꓵꓽ ꓠꓬ ꓟꓴ ꓗꓪ ꓟꓲ ꓠꓯ ꓗꓪ ꓔꓬ ꓢꓴ ꓮ ꓙꓵꓽ ꓔꓯ ꓓꓵꓽ_ ꓟꓲ ꓓꓵꓽ ꓙ ꓟꓶ ꓡꓰ ꓝꓲ_ ꓡꓳ꓾ ꓠꓲꓹ ꓟ_ ꓟꓲ ꓦꓶꓻ ꓡꓰ ꓝꓲ_ ꓡꓳ꓿ ꓙꓲ-ꓢꓴ ꓔꓯ ꓢꓰꓼ ꓗꓷ ꓠꓹ ꓟ ꓐꓱ ꓶ ꓢ-ꓓꓯ ꓠꓬ꓾ ꓬꓲ ꓢꓯꓼ ꓪ ꓮ ꓙꓵꓽ_ ꓐꓰ ꓬꓲ ꓖꓳꓼ ꓠꓲꓹ ꓮ ꓙꓵꓽ ꓔꓯ ꓣꓱꓽ_ ꓡꓳ꓿ ꓬꓲ ꓡꓰ ꓞꓳ ꓤ ꓔꓯ ꓝꓲ ꓢꓲ꓾ ꓙꓲ-ꓢꓴ ꓬꓲ ꓤꓶꓻ ꓦꓬ ꓠꓬꓲ ꓗꓪ ꓠꓲꓹ ꓫ ꓓꓴ_ ꓐꓰ ꓓꓵ ꓙ ꓫ ꓓꓴ ꓬꓲꓸ ꓫꓵꓽ ꓬꓲ ꓙꓰꓽ ꓔꓳꓹ ꓜꓳꓽ ꓝꓲ_ ꓡꓳ꓿ ꓙꓲ-ꓢꓴ ꓔꓯ ꓠꓲꓹ ꓘꓪ ꓟꓽ ꓫꓵ ꓟ꓾ ꓟꓽ ꓠꓲꓹ ꓒꓴ ꓟ꓾ ꓠꓲꓹ ꓜꓳ_ ꓟ꓾ ꓪꓽ ꓛꓴꓽ ꓚꓱꓹ ꓠꓲꓹ ꓫꓵ_ ꓟ ꓠꓲꓹ ꓟ ꓠꓬ꓾ ꓙꓲ-ꓢꓴ ꓔꓯ ꓡꓯ ꓐꓳ ꓔꓶ ꓓꓴ ꓗꓪ ꓕꓯꓼ ꓔꓶꓸ ꓗꓷ_ ꓕꓯ ꓐꓰꓼ ꓓꓳ ꓡ_ ꓡꓳ꓿ 
	ꓮ ꓟꓶ ꓠꓽ ꓢ-ꓓꓯ ꓬꓲ ꓝꓴꓲ ꓠꓬ ꓢꓲꓽ ꓢꓲꓽ ꓟꓳꓻ ꓞꓹ_ ꓡꓳ꓿ ꓬꓲ ꓡꓰ ꓪꓴ-ꓢ ꓬꓲ ꓙꓵꓽ ꓗ ꓔꓯ ꓟꓽ ꓔꓱꓹ ꓟ ꓓꓰꓺ ꓗꓷ ꓟ ꓥ_ ꓟꓲ ꓔꓲꓺ ꓢꓲꓽ ꓡꓰ ꓢꓲ꓾ ꓬꓲ ꓒꓬꓱꓽ ꓚꓵꓺ ꓔꓯ ꓢꓲꓽ ꓢꓲꓽ_ ꓐꓰ ꓟꓳꓸ ꓖꓶ ꓓꓳ ꓡꓻꓳ꓿ ꓚꓰꓼ ꓫꓵꓽ ꓮ ꓙꓵꓽ ꓡꓰ ꓠꓺ ꓡꓳꓸ ꓒꓵꓽ ꓛꓳ ꓡ ꓠꓹ ꓟ ꓐꓱ ꓶ꓾ ꓪꓴ-ꓢ ꓠꓬ ꓬꓲ ꓚꓲ ꓛꓬ ꓔꓯ ꓛꓵꓽ ꓔꓴ ꓔꓬ_ ꓡꓳ꓾ ꓚꓲ ꓛꓬ ꓠꓲꓹ ꓡꓶꓽ ꓔꓯ ꓟꓽ ꓣꓷꓠ ꓠꓹ ꓟ ꓬꓲ ꓡꓰ ꓞꓳ ꓤ ꓐꓴ ꓔꓯ ꓕꓵꓼ ꓪ ꓖꓶ ꓔꓬ ꓥ_ ꓟꓲ꓾ ꓬꓲ ꓚꓲ ꓛꓬ ꓠꓬ ꓕꓵꓼ ꓪ ꓖꓳ ꓟ ꓔꓯ ꓟꓽ ꓛꓳ꓾ ꓐꓰ ꓐꓯ ꓢꓲ꓾ ꓢ-ꓓꓯ ꓡꓰ ꓪꓴ-ꓢ ꓔꓯ ꓓꓰꓺ_ ꓡꓳ꓿ ꓮ ꓟꓶ ꓠꓽ ꓪꓴ-ꓢ ꓠꓬ ꓚꓲ ꓛꓬ ꓔꓯ ꓔꓲꓺ ꓖꓶ_ ꓟ ꓟꓬꓱꓽ ꓓꓽ ꓟ ꓕꓲ ꓫꓵꓽ ꓬꓰ ꓗꓷꓳ꓿ ꓖꓳ ꓟ ꓠꓬ꓾ “ꓪꓴ-ꓢ ꓡꓰ ꓙꓲ-ꓢꓴ ꓠꓯꓸꓼ ꓗꓪ ꓟꓲ ꓠꓯ ꓔꓯ ꓬꓲ_ ꓐꓰ ꓧꓳꓹ ꓡꓰ ꓝꓲ”_ ꓟ ꓥ ꓡꓳ꓿ 2 ꓡꓱ 5ꓽ19ꓼ ꓓꓳ 34ꓽ6-7ꓼ ꓬꓳ 17ꓽ 24ꓼ ꓦꓲ 1ꓽ6꓿ ꓝꓴꓲ ꓔꓯ ꓒꓬꓹ ꓩꓴ ꓗꓷ ꓠꓹ ꓟ ꓐꓱ ꓶ ꓙꓲ-ꓢꓴ ꓠꓬ ꓚꓲ ꓛꓬ ꓔꓯ ꓙ ꓣꓳꓽ ꓡꓰ ꓝꓲ ꓢꓲ꓾ ꓫꓵꓻ_ ꓗꓪ ꓛꓲ ꓐꓹ ꓐ ꓐꓯ ꓘꓶ ꓔꓯ ꓠꓺ ꓡꓳꓸ ꓗꓷꓳ꓿
	ꓟꓴ ꓗꓪ ꓗꓪ ꓔꓬ ꓢꓴ ꓮ ꓙꓵꓽ ꓠꓬ ꓪꓴ-ꓢ ꓬꓲ ꓔꓱꓹ ꓜꓳꓽ_ ꓟ ꓔꓯ ꓢꓲꓽ ꓢꓲꓽ ꓡꓳꓸ ꓟꓳ ꓗꓷꓳ꓿ ꓝꓴꓲ ꓐꓲꓺ ꓞꓹ ꓟ ꓟꓲ ꓠꓯ ꓞꓳ ꓤ ꓐꓴ ꓠꓬ ꓫꓴꓹ ꓣꓴ ꓟꓶ ꓓꓻ_ ꓟ ꓕꓲꓸ ꓗꓪ ꓟꓽ ꓔꓬ꓾ (ꓚꓬꓴꓹ ꓟꓶ ꓟꓽ ꓓꓻꓳ) ꓐꓰ꓾ ꓚꓲ-ꓡꓴ-ꓑꓷ ꓡꓰ ꓐꓯ ꓗꓳꓸ ꓡ_ ꓡꓳ꓿ ꓖꓳ ꓡꓱ ꓥ_ ꓟꓲ ꓪꓴ-ꓢ_ ꓐꓰ ꓔꓱ ꓪꓴꓸꓼ ꓥ ꓟ ꓙꓲ-ꓢꓴ ꓡꓰ ꓙꓵꓽ ꓗ ꓗꓪ ꓐꓰ ꓡ_ ꓟ ꓐꓯ ꓟꓴ ꓘꓶꓽ_ ꓟ ꓔꓯ ꓟꓯꓻ ꓗꓷ ꓠꓬꓲ꓾ ꓞꓳ ꓤ ꓐꓴ ꓠꓬ ꓬꓲꓸ ꓒꓵꓽ ꓟꓽ ꓐꓶꓻ ꓛꓵ ꓛꓵ꓾ ꓙꓲ-ꓢꓴ ꓬꓲ ꓙꓲ ꓫꓬ_ ꓟ ꓔꓯ ꓘꓳ ꓣꓴ ꓟꓶ ꓡꓰ ꓢꓲ꓾ ꓓꓵ ꓙ ꓒꓳꓹ ꓬꓲꓼ ꓡ_ ꓟ ꓠꓲꓹ ꓟ_ ꓐꓰ ꓙ ꓣꓳꓽ_ ꓟ ꓠꓲꓹ ꓟ ꓗꓪ ꓐꓰ ꓢ-ꓓꓯ ꓬꓲ ꓪꓽ ꓠꓬꓲ_ ꓟ ꓔꓯ ꓔꓳꓹ ꓧꓪꓸ ꓡꓰ ꓝꓲ ꓠꓹ ꓟ ꓥ ꓡꓳ꓿
	ꓖꓳ ꓡꓱ ꓥ_ ꓟꓲ ꓙꓲ-ꓢꓴ ꓠꓬ ꓞꓳ ꓤ ꓐꓴ ꓔꓯ ꓚꓬꓴꓹ ꓠꓹ ꓟ ꓐꓱ ꓶ ꓫꓵꓻ ꓙ ꓠꓹ ꓟ_ ꓡꓰꓽ ꓟꓲ ꓠꓯ ꓗꓪ ꓡ ꓗꓷ ꓡꓳ ꓫꓵꓽ ꓟꓽ ꓥ꓿ ꓪꓴ-ꓢ ꓬꓲ ꓙꓵꓽ ꓗꓺ ꓠꓬ ꓟꓽ ꓡꓶꓸ ꓟꓽ ꓑꓺ ꓬꓲ ꓖꓳ ꓡꓱ ꓙꓳ ꓔꓬ ꓟ ꓔꓯ ꓟꓳꓸ ꓖꓶ ꓠꓹ ꓟ_ ꓟꓲ ꓥ ꓡꓳ꓿ ꓙꓵꓽ ꓗꓺ ꓟꓽ ꓑꓶꓸ ꓡꓰ ꓟ_ ꓐꓰ ꓪꓴ-ꓢ ꓬꓲ ꓙꓵꓽ_ ꓟ ꓠꓬ ꓔꓱꓹ ꓜꓳꓽ_ ꓟ_ ꓐꓰ ꓠꓵ ꓠꓲꓹ ꓕꓯ ꓢꓲ ꓗꓪ ꓬꓲ ꓚꓰꓺ ꓬꓰ ꓔ_ ꓟ ꓔꓯ꓾ ꓙꓲ-ꓢꓴ ꓫꓵꓻ ꓙ_ ꓟ ꓡꓰ ꓢꓷ ꓙ ꓟꓳ ꓙ ꓔꓬ_ ꓡꓳ꓿ ꓝꓴꓲꓹ ꓐꓱ ꓶ ꓮꓸ ꓫꓵꓽ ꓬꓲ ꓑꓶꓸ ꓟꓳꓸ ꓖꓶ ꓓꓴ ꓟꓽ ꓙꓳ (ꓢꓸ ꓬꓰꓽ ꓓꓴ ꓟꓽ ꓙꓳ)꓾ ꓐꓯ_ ꓟ ꓔꓯ ꓡꓳꓹ ꓬꓰ_ ꓟ ꓦꓬ ꓠꓬꓲ ꓗꓪ ꓢꓷ ꓡꓰ_ ꓥꓳ꓿ “ꓮ ꓫꓵꓽ ꓑꓶ ꓓꓴ ꓥꓪ ꓔꓯ ꓒꓳꓹ ꓔꓳꓹ_ ꓡ?” ꓐꓰ꓾ ꓟꓲ ꓠꓯ ꓡꓴꓸ ꓗꓪ ꓟ ꓐꓯ ꓟꓴ ꓫꓬꓹ ꓒ ꓓꓽ ꓟ ꓥ ꓟ ꓙꓲ-ꓢꓴ ꓡꓰ ꓢ-ꓓꓯ ꓔꓯ ꓠ ꓠꓬꓲ_ ꓕꓯ꓾ ꓢ-ꓓꓯ ꓒꓳꓹ ꓖꓶ ꓓꓴ ꓟꓽ ꓙꓳ꓿ ꓦꓲ 2ꓽ14ꓼ ꓢ 14ꓽ13-14ꓼ ꓚꓰ 28ꓽ18-19꓿
	“ꓟꓬꓱꓽ ꓬꓰ ꓓꓳ ꓡꓰꓳ꓾” ꓐꓰ꓾ ꓙꓲ-ꓢꓴ ꓡꓰ ꓘꓴꓻ_ ꓟ ꓠꓬ꓾ ꓢ-ꓓꓯ ꓫꓵꓻ ꓚꓳꓺ ꓡꓳꓼ ꓔꓯ ꓓꓶꓽ ꓗꓷ ꓟ ꓥ ꓡꓳ꓿ ꓟꓶ ꓤ ꓤ ꓙꓳ ꓗꓳꓸ ꓡ ꓗꓷ ꓟ ꓫꓵꓽ ꓪꓴ ꓔꓯ ꓠꓬ ꓖꓳ ꓕꓯ ꓐꓯ ꓞꓷꓹ_ ꓗꓷꓳ꓿ ꓥꓶꓺ_ ꓟ ꓔꓯ ꓫꓵꓹ ꓩꓴ ꓗꓷ ꓠꓹ ꓟ_ ꓟꓲ ꓐꓯ ꓞꓷꓹ_ ꓗꓷꓳ꓿
	“ꓠꓬꓲ ꓠ꓾ ꓦꓬ ꓠꓬꓲ ꓛꓲ ꓡ_ ꓥꓳ꓿ ꓦꓬ ꓠꓬꓲ ꓖꓳ ꓟ ꓠꓬ ꓚꓲꓺ ꓒꓱꓻ_ ꓡꓰ ꓐꓰ ꓐꓬꓻ ꓔꓬ_ ꓡꓳ꓿ ꓖꓳ ꓡꓱ ꓢꓲ ꓠꓲꓹ ꓘꓹ ꓢꓴ ꓥ ꓕ ꓑꓳ_ ꓐꓰ꓾ ꓥꓶꓺ_ ꓟ ꓬꓰ ꓢꓴ ꓥ ꓕ ꓑꓳ ꓠꓬ꓾ ꓜꓻ ꓪꓴꓸ ꓓꓴꓽ_ ꓡꓰ ꓐꓰ ꓗꓷ ꓡꓰ ꓢꓲ꓾ ꓡ ꓠꓹ ꓟ ꓖꓳ ꓕꓲ ꓠꓬꓲ ꓗꓪ ꓠꓬ ꓬꓲꓸ ꓚꓰꓺ_ ꓐꓰ ꓡꓯꓼ ꓗꓸ ꓕꓲ ꓗ_ ꓟꓲ ꓟꓽ ꓝꓰꓺ ꓔꓲ ꓬꓰ ꓬꓰ꓾ ꓬꓲ ꓪ ꓔꓯ ꓛꓴ ꓖꓴ ꓡꓰ_ ꓥꓳ꓾ ꓐꓰ꓾ ꓟꓯꓼ ꓜꓴ ꓐꓴ ꓬꓰ-ꓧꓳ-ꓧꓪ ꓡꓰ ꓐꓯ_ ꓡꓳ꓿ ꓟꓯ 4ꓽ1ꓼ ꓠꓰ 1ꓽ9꓿ 






























30 ꓕꓱꓺ

ꓢ-ꓓꓯ ꓐꓰ ꓞꓳ ꓤ ꓛꓴꓽ ꓙꓳ ꓡꓯ ꓘꓳ_ ꓟ

	“ꓥꓪ ꓡꓰ ꓠꓴ_ ꓐꓰ ꓤ ꓟꓶ ꓤ_ ꓐꓰ ꓛꓴꓽ ꓙꓳ ꓡꓯ ꓘꓳ ꓝꓲ_ ꓥꓳ꓿ ꓠꓴ ꓫꓵꓸ_ ꓐꓰ ꓬꓲ ꓫꓵꓸ ꓔꓯ ꓥ_ ꓟꓲ ꓛꓵꓽ ꓙꓳ ꓡꓯ ꓘꓳ ꓝꓲ_ ꓥꓳ꓿ ꓬꓲ ꓠꓬ ꓠꓴ ꓪꓴꓸ ꓓꓵ ꓔꓯ ꓠꓻ ꓡꓰ ꓝꓲ_ ꓥꓳ꓿ ꓠꓴ_ ꓟꓲ ꓬꓲ ꓛꓲꓺ ꓟꓶ ꓓꓴꓺ ꓔꓯ ꓠꓻ ꓡꓰ ꓝꓲ_ ꓥꓳ꓿” ꓪꓴ 3ꓽ15꓿ ꓛꓴꓽ ꓙꓳ ꓡꓯ ꓘꓳ ꓓꓴ ꓕꓱ ꓟ ꓠꓬ ꓬꓲ ꓚꓲ ꓛꓬ ꓬꓲ ꓒꓬꓱꓼ ꓡ_ ꓡꓳ ꓠꓽ ꓟꓽ ꓥ꓿ ꓞꓳ ꓤ ꓠꓬ ꓪꓴ-ꓢ ꓬꓲ ꓙꓵꓽ ꓗ ꓔꓯ ꓛꓬꓻ ꓗꓷ ꓕꓯ꓾ ꓥꓶꓺ_ ꓟ ꓒꓬꓱꓼ ꓡ ꓢꓲ꓾ ꓢ-ꓓꓯ ꓔꓯ ꓫꓱꓸ ꓡ_ ꓡꓳ꓿ ꓞꓰꓻ ꓬꓯꓼ ꓡꓰ ꓟ ꓟꓴ ꓗꓪ ꓝꓲ ꓓꓴ_ ꓐꓰ ꓥꓶꓺ_ ꓟ ꓞꓳ ꓤ ꓠꓬ ꓔꓺ ꓡꓯ ꓘꓳ ꓡꓰ_ ꓡꓳ꓿ ꓪꓴ-ꓢ ꓡꓰ ꓟꓽ ꓗꓽ ꓔ ꓐꓭ ꓕꓯ ꓠꓽ꓾ ꓞꓳ ꓤ ꓠꓬ ꓢ-ꓓꓯ ꓐꓰ ꓔꓺ ꓡꓯ ꓘꓳ ꓢꓲ ꓪꓴ-ꓢ ꓔꓯ ꓔꓳꓹ_ ꓥꓳ꓿ ꓞꓳ ꓤ ꓮ ꓙꓵꓽ ꓥ_ ꓟꓲ ꓪꓴ-ꓢ ꓔꓯ ꓔꓳꓹ ꓠꓹ ꓟ꓾ ꓕꓲ ꓠꓲꓹ ꓕꓲ ꓪꓺꓼ ꓔꓺ ꓡꓯ ꓘꓳ_ ꓥꓳ꓿
	ꓢ-ꓓꓯ ꓬꓲ ꓚꓲ ꓛꓬ ꓐꓰ ꓤ ꓟꓶ ꓤ ꓠꓬꓲꓽ ꓗꓴꓸ ꓚꓸꓼ ꓗꓪ ꓥ_ ꓟꓲ꓾ ꓢ-ꓓꓯ ꓬꓲ ꓚꓲ ꓛꓬ ꓐꓰ ꓤ ꓟꓶ ꓤ ꓬꓲ ꓫꓵꓸ ꓠꓬꓲꓽ ꓗꓴꓸ ꓚꓸꓼ ꓗꓪ ꓥ_ ꓟꓲ ꓛꓴꓽ ꓙꓳ ꓡꓯ ꓘꓳ_ ꓥꓳ꓾ ꓐꓯ_ ꓟ ꓔꓯ ꓢ-ꓓꓯ ꓑ ꓗꓷ ꓕꓯ꓾ ꓕꓲ ꓚꓱꓹ ꓚꓱꓹ ꓗꓪ ꓐꓰ ꓞꓳ ꓤ ꓠꓬ ꓢ-ꓓꓯ ꓬꓲ ꓙꓵꓽ ꓪ ꓔꓯ ꓔꓳꓹ ꓐ ꓡ_ ꓥꓳ꓾ ꓐꓯ_ ꓟ ꓔꓯ ꓬꓲ ꓢꓷꓸ ꓡꓰ_ ꓡꓳ꓿
	ꓙꓲ-ꓢꓴ ꓡꓰ ꓞꓳ ꓤ ꓐꓴ ꓔꓯ ꓠꓲꓹ ꓟ ꓠꓯꓸꓼ ꓗꓪ ꓢ-ꓓꓯ ꓔꓯ ꓔꓳꓹ ꓠꓲꓹ ꓫꓵ_ ꓟ ꓠꓲꓹ ꓟ ꓗꓶ ꓔ ꓖꓶ_ ꓡꓳ꓿ ꓠꓲꓹ ꓟ ꓔꓯ ꓑꓶꓸ ꓡꓰ ꓝꓲ_ ꓟ ꓣꓱꓽ ꓛꓰ_ ꓐꓰ ꓢꓯꓼ ꓪ ꓬꓲꓸ ꓫꓵꓼ ꓟꓶ ꓡꓰ ꓝꓲ_ ꓟ ꓪꓽ ꓠꓬꓲ_ ꓟ ꓟꓽ ꓙꓳ ꓔꓯ ꓠꓽ꓾ ꓞꓳ ꓤ ꓐꓴ ꓠꓬ ꓢ-ꓓꓯ ꓐꓯ ꓘꓶ ꓔꓯ ꓛꓳꓻ ꓠ ꓡꓳꓸ_ ꓥꓳ꓿ ꓠꓲꓹ ꓟ ꓠꓯꓸꓼ ꓗꓪ ꓗꓶ ꓔ ꓖꓶ_ ꓟ ꓗꓺ ꓫꓵ ꓬꓲ ꓫꓵꓼ ꓕꓱ ꓟ ꓑꓶ ꓓꓴ ꓞꓳ ꓤ ꓐꓰ ꓢ-ꓓꓯ ꓠꓬꓲꓽ ꓗꓴꓸ ꓚꓸꓼ ꓗꓪ ꓔꓳꓹ ꓡꓯ ꓘꓳ_ ꓟ ꓙꓳ_ ꓥ_ ꓟꓲ꓾ ꓙꓲ-ꓢꓴ ꓡꓰ ꓖꓶ_ ꓟ ꓪꓽ ꓠꓬꓲ_ ꓟ ꓑꓶ ꓓꓴ ꓞꓳ ꓤ ꓠꓬ ꓢ-ꓓꓯ ꓔꓯ ꓔꓳꓹ ꓐ ꓡ_ ꓡꓳ꓿ ꓝꓴꓲ ꓔꓯ ꓠꓲꓹ ꓠꓵ_ ꓟ ꓔꓲ ꓫꓵ꓾ ꓝꓴꓲ ꓔꓯ ꓠꓲꓹ ꓜꓳꓺ_ ꓟ ꓕꓱ ꓟ ꓠꓬ ꓞꓳ ꓤ ꓠꓯꓸꓼ ꓗꓪ ꓖꓶ ꓔ ꓟ ꓗꓺ ꓫꓵꓺ ꓙꓳ_ ꓟ ꓬꓲ ꓗꓸ ꓚꓵꓺ ꓥ ꓡꓳ꓿
	ꓟꓲ ꓠꓯ ꓡꓰ ꓙꓲ-ꓢꓴ ꓔꓯ ꓘꓳ ꓣꓴ_ ꓟ ꓚꓱꓹ ꓗꓪ ꓐꓰ ꓥ_ ꓟꓲ ꓙꓲ-ꓢꓴ_ ꓐꓰ ꓢ-ꓓꓯ ꓠꓬꓲꓽ ꓗꓴ ꓚꓸꓼ ꓗꓪ ꓟ ꓛꓴꓽ ꓙꓳ ꓡꓯ ꓘꓳ ꓓꓴ ꓔꓯ ꓟꓳꓸ ꓖꓶ ꓔꓬ_ ꓡꓳ꓿ ꓪꓴ-ꓢ ꓟꓽ ꓙꓳ ꓢꓴ ꓐꓴ ꓠꓬ ꓙꓲ-ꓢꓴ ꓬꓲ ꓢꓲꓽ ꓫꓬ_ ꓟ ꓑꓶ ꓓꓴ ꓙꓲ-ꓢꓴ ꓔꓯ ꓠꓲꓹ ꓜꓳ_ ꓡꓳ꓿ ꓙꓲ-ꓢꓴ ꓬꓲ ꓚꓲ ꓛꓬ ꓠꓲꓹ ꓡꓶꓽ ꓔꓯ ꓬꓲ ꓟꓽ ꓣꓷꓠ ꓟ ꓠꓽ꓾ ꓘꓶꓽ ꓘꓹ ꓢꓴ ꓐꓴ ꓔꓯ ꓕꓼ ꓓꓴ ꓒꓬꓱꓼ ꓡ_ ꓡꓳ꓿ ꓖꓳ ꓡꓱ ꓠꓬꓲ ꓢ-ꓓꓯ ꓠꓬ ꓞꓳ ꓥꓶꓺ ꓐꓴ_ ꓐꓰ ꓔꓺ ꓡꓯ ꓘꓳ ꓢꓲ꓾ ꓙꓲ-ꓢꓴ ꓔꓯ ꓔꓳꓹ_ ꓡꓳ꓿ ꓬꓲ ꓪ ꓠꓬ ꓙꓲ-ꓢꓴ ꓗꓸ ꓠꓯꓸ ꓛꓳ ꓢꓴ ꓔꓯ ꓥ_ ꓟꓲ ꓕꓲꓽ ꓡꓰꓹꓼ ꓔꓳꓹ_ ꓡꓳ꓿ ꓤ ꓠꓬꓲ_ ꓟ ꓔꓯ ꓗꓽ ꓔ ꓟ ꓡꓰ ꓢ-ꓓꓯ ꓦꓶꓻ ꓠꓲꓹ ꓔꓯ ꓪꓴꓽ ꓡ ꓝꓲ_ ꓡꓳ꓿ ꓙꓲ-ꓢꓴ_ ꓐꓰ ꓢ-ꓓꓯ ꓠꓬ ꓕꓲ ꓞꓲꓼ ꓕꓲ ꓑ ꓪꓽ ꓡꓰ ꓟꓽ ꓓ꓿ “ꓥ ꓡꓳ꓾ ꓙꓲ-ꓢꓴ ꓬꓰ-ꓢꓴ ꓠꓯꓸꓼ ꓗꓪ ꓠꓲꓹ ꓒꓵꓽ ꓠꓲꓹ ꓡꓱꓻ_ ꓟ ꓞꓳꓻ ꓙꓳ ꓠꓲꓹ ꓫꓵ ꓢꓴ ꓮ ꓙꓵꓽ ꓠꓬ ꓗꓸ ꓧꓪꓺ_ ꓟ ꓜꓲꓽ ꓠ ꓗꓷ ꓡꓰ_ ꓥꓳ꓿” 2 ꓕꓲ 3ꓽ12꓿
	ꓢ-ꓓꓯ ꓗ ꓠꓯ ꓛꓳ ꓢꓴ ꓐꓴ ꓠꓬ ꓙꓲ-ꓢꓴ ꓬꓲ ꓚꓳꓺ ꓑ ꓐꓴ ꓔꓯ ꓧꓳꓽ ꓪꓴꓸ ꓙꓰ ꓠꓹ ꓟ ꓢꓯꓼ ꓕꓵꓼ ꓢꓲ꓾ ꓙꓲ-ꓢꓴ ꓢꓲꓺ ꓤ ꓐꓴ ꓪꓴ-ꓢ ꓔꓯ ꓐꓰ ꓧꓹ ꓙꓰ ꓝꓲ ꓠꓹ ꓟ ꓗꓶꓸ ꓔꓬ_ ꓡꓳ꓿ ꓬꓲ ꓪ ꓔꓶꓺ ꓙꓱꓼ ꓔꓯ ꓐꓲꓺ ꓡꓰ ꓝꓲ ꓠꓹ ꓟ ꓐꓱ ꓶ꓾ ꓬꓲ ꓪ ꓠꓬ ꓢꓲ ꓫꓬ ꓕꓳ ꓶ ꓔꓯ ꓥ_ ꓟꓲ ꓞꓳ ꓤ ꓐꓴ ꓠꓺ ꓠꓹ ꓥꓳꓽ ꓡꓰ ꓝꓲ_ ꓡꓳ꓿ ꓙꓲ-ꓢꓴ ꓔꓯ ꓢꓰꓼ ꓠꓹ ꓟ ꓐꓱ ꓶ ꓞꓳ ꓜꓴ ꓞꓳ ꓟꓯꓼ ꓔꓯ ꓡꓵꓹ ꓔꓴ ꓗꓷ ꓢꓴ ꓢ-ꓓꓯ ꓠꓬ꓾ ꓙꓲ-ꓢꓴ ꓢꓲꓺ ꓤ ꓐꓴ ꓔꓯ ꓗ ꓧꓪꓺ ꓝꓲ ꓠꓹ ꓟ꓾ ꓞꓳ ꓥꓶꓺ ꓐꓴ ꓔꓯ ꓢꓯꓼ ꓖꓶ ꓔꓬ_ ꓡꓳ꓿ ꓫꓵꓽ ꓪꓴ ꓕꓱ ꓟ ꓔꓯ ꓬꓲ ꓪꓴꓸ ꓕꓯ ꓡꓰ ꓟꓷ ꓠꓷ ꓝ ꓔ_ ꓡꓳ꓿ “ꓥꓪ ꓡꓰ ꓠꓴ_ ꓐꓰ ꓤ ꓟꓶ ꓤ_ ꓐꓰ ꓛꓴꓽ ꓙꓳ ꓡꓯ ꓘꓳ ꓝꓲ_ ꓥꓳ꓿ ꓠꓴ ꓫꓵꓸ_ ꓐꓰ ꓬꓲꓸ ꓫꓵꓸ ꓔꓯ_ ꓟꓲ ꓛꓴꓽ ꓙꓳ ꓡꓯ ꓘꓳ ꓝꓲ_ ꓥꓳ꓿”
	ꓮ ꓫꓵ ꓪꓴꓸ ꓠꓬꓲ ꓢ-ꓓꓯ ꓠꓬ ꓬꓲꓸ ꓓꓽ ꓟ ꓔꓳꓹ ꓡꓯ ꓘꓳ ꓡ_ ꓟ ꓔꓯ ꓟꓽ ꓔꓳꓹ ꓜꓳꓽ ꓡ? ꓙꓲ-ꓢꓴ ꓢꓲꓺ ꓤ ꓐꓴ ꓠꓬ ꓙꓲ-ꓢꓴ_ ꓐꓰ ꓟꓽ ꓙ ꓡꓯ ꓘꓳ ꓔꓬ ꓠꓬꓲ ꓥꓳ꓿ ꓙꓲ-ꓢꓴ ꓠꓽ ꓝꓴꓲ ꓔꓯ ꓠꓲꓹ ꓒꓳꓹ_ ꓡꓳ꓿ ꓬꓲ ꓪ ꓠꓽ ꓝꓴꓲ ꓔꓯ ꓟꓽ ꓠꓲꓹ ꓒꓳꓹ꓿ ꓝꓴꓲ ꓔꓯ ꓬꓲ ꓪ ꓟꓽ ꓗꓽ ꓔ꓿ ꓢ-ꓓꓯ ꓬꓲ ꓒꓬꓱꓽ ꓚꓵꓺ ꓔꓯ ꓬꓲ ꓪ ꓟꓽ ꓢꓷ ꓟ ꓑꓶ ꓓꓴ꓾ ꓥꓶꓺ_ ꓟ ꓠꓲꓽ ꓪ ꓔꓲ ꓠꓬ ꓙꓲ-ꓢꓴ ꓔꓯ ꓛꓴꓽ ꓙꓳ ꓔꓬ ꓟ ꓪꓽ ꓠꓬꓲ_ ꓟ ꓕꓲ ꓣꓳ ꓥ ꓟ ꓔꓯ ꓬꓲ ꓪ ꓡꓳꓸ ꓟꓽ ꓓꓳ ꓡ꓿ ꓶꓼ ꓓꓳꓽ ꓟꓸ ꓒ ꓐꓴ ꓥ_ ꓟꓲ ꓠꓲꓽ ꓪ ꓔꓲ ꓖꓳ ꓕꓲ ꓣꓳ ꓬꓰ_ ꓟ ꓟꓬꓱꓽ ꓔꓯ ꓟꓽ ꓢꓷ ꓔꓬ꓿ ꓬꓲ ꓪ ꓠꓬ ꓢ-ꓓꓯ ꓢꓯꓸ ꓔꓬ_ ꓟ ꓔꓯ ꓟꓽ ꓢꓷ ꓟ_ ꓡꓰ ꓐꓰ ꓬꓰ ꓔꓬ_ ꓡꓳ꓿

ꓮ ꓕꓯ_ ꓟꓲ ꓧꓪꓸ ꓛꓲ ꓔꓬ ꓟ ꓛꓴꓽ ꓙꓳ ꓢꓴ

	ꓮ ꓕꓯ_ ꓟꓲ ꓧꓪꓸ ꓛꓲ ꓔꓬ ꓟ ꓛꓴꓽ ꓙꓳ ꓢꓴ ꓖꓳ ꓕꓲ ꓣꓳ ꓠꓬ꓾ ꓦꓲꓻ ꓥ ꓕ ꓑꓳ꓾ ꓪ ꓘꓴ ꓦꓲ ꓥ ꓕ ꓑꓳ_ ꓐꓰ꓾ ꓗꓴꓷꓼ ꓫꓵꓽ ꓪꓴ ꓜꓲꓼ ꓓꓴ ꓥ ꓕ ꓑꓳ_ ꓐꓰ꓾ ꓐꓯ ꓟꓴ ꓜꓲꓼ ꓓꓴ ꓥ ꓕ ꓑꓳ ꓗꓪ ꓑꓬꓺ ꓓꓵꓽ ꓡ ꓢꓲ꓾ ꓞꓳ ꓪꓴꓽ ꓤ ꓠꓱ꓾ ꓞꓳ ꓑ ꓤ_ ꓐꓰ ꓤ ꓟꓶ ꓤ ꓮ ꓙꓵꓽ ꓠꓲꓹ ꓟ ꓔꓯ ꓘꓶꓻ ꓡꓶꓽ ꓡꓰ ꓝꓲ_ ꓡꓳ꓿ ꓗꓶꓸ_ ꓟ ꓚꓴꓽ ꓬꓲꓹ ꓣꓱꓽ ꓔꓬ_ ꓡꓳ꓿ ꓬꓲ ꓠꓬ ꓦꓲꓻ ꓘꓴꓽ ꓔꓯ ꓐꓶꓽ ꓡꓰ ꓝꓲ ꓢꓲ꓾ ꓠꓲꓹ ꓜꓳ ꓡꓯ ꓘꓳ_ ꓟ꓾ ꓢꓯꓼ ꓡꓯ ꓘꓳ_ ꓟ꓾ ꓗꓪꓺ ꓡꓯ ꓘꓳ_ ꓟ_ ꓐꓰ ꓢꓰꓼ ꓡꓯ ꓘꓳ_ ꓟ ꓬꓲꓸ ꓫꓵꓸ ꓫꓵꓸ ꓔꓬ_ ꓡꓳ꓿ ꓞꓳ ꓤ ꓐꓴ ꓠꓬ ꓖꓳ ꓟꓬ ꓫꓵꓽ ꓔꓯ ꓪꓴ-ꓢ ꓠꓲꓹ ꓡꓶꓽ ꓚꓬꓹ ꓔꓬ_ ꓟ_ ꓡꓰ ꓐꓰ ꓗ_ ꓡꓳ꓿ ꓙꓲ-ꓢꓴ ꓗ ꓠꓯ ꓛꓳ ꓢꓴ ꓟꓽ ꓚꓬꓹ ꓪ ꓡꓰ ꓢꓴ ꓐꓴ ꓠꓬ꓾ ꓢ-ꓓꓯ ꓚꓳꓺ ꓑ ꓥ ꓡꓳ꓿ ꓪꓴ-ꓢ ꓔꓯ ꓟꓽ ꓢꓷ ꓢꓴ ꓗꓳ ꓡꓳ ꓗꓪ ꓔꓬ_ ꓟ ꓠꓬ꓾ ꓚꓲ ꓛꓬ ꓕꓯ ꓤꓹ ꓠꓬꓲ ꓓꓴ ꓗꓳ ꓡꓳ ꓗꓪ ꓔꓬ ꓝꓲ_ ꓟ ꓥꓳ꓿ ꓢ-ꓓꓯ ꓠꓬ ꓗꓳꓹ ꓛꓺ ꓗꓸ ꓠꓯꓸ ꓢꓲ ꓗꓪ ꓔꓬ ꓢꓲ꓾ ꓟꓽ ꓟꓳ ꓟ ꓕꓲ ꓒꓳꓹ ꓗꓪ ꓐꓰ ꓞꓳ ꓤ ꓔꓯ ꓙꓵꓽ ꓔꓬ_ ꓡꓳ꓿
	ꓟꓲ ꓠꓯ ꓚꓱꓹ_ ꓐꓰ ꓟꓲ ꓠꓯ ꓡꓲꓽ ꓤ ꓒꓰꓼ ꓤ ꓔꓯ ꓛꓳ ꓫꓱꓽ_ ꓟ ꓑꓶ ꓓꓴ ꓟꓲ ꓠꓯ ꓠꓬ ꓙꓲ-ꓢꓴ ꓔꓯ ꓟꓳꓸ ꓟꓽ ꓒꓳꓹ ꓬꓲꓼ ꓡ ꓢꓲ꓾ ꓘꓴ ꓜꓲ ꓞꓳ ꓠꓬ ꓟꓲ ꓠꓯ ꓒꓬꓱꓽ ꓶꓻ ꓡꓰ ꓔꓬ_ ꓡꓳ꓿ ꓝꓴꓲꓹ ꓟꓬꓱꓽ_ ꓐꓰ ꓫꓴꓹ ꓡꓰ ꓕꓯ꓾ ꓝꓴꓲ ꓔꓯ ꓠꓲꓹ ꓒꓳꓹ ꓟꓽ ꓗꓴꓸ꓾ ꓐꓰ ꓗꓷ ꓡꓰ_ ꓡꓳ꓿ ꓪꓴ-ꓢ ꓡꓰ ꓡꓯ ꓙꓱ ꓔ ꓟ ꓟꓬꓱꓽ ꓔꓯ ꓣꓱꓽ ꓬꓰ ꓢ ꓫꓸ ꓙꓵꓻ ꓓꓴ ꓔꓳꓹ ꓜꓳꓽ_ ꓕꓯ꓾ ꓪꓴ-ꓢ ꓠꓬ ꓚꓵꓺ ꓚꓵꓺ ꓣꓳ ꓔꓯ ꓔꓺ ꓙ_ ꓥꓳ꓿ ꓬꓲꓸ_ ꓡꓰꓽ꓾ ꓣꓳ ꓠꓬ ꓤꓹ ꓠꓬꓲ ꓓꓴ ꓐꓲꓺ ꓞꓹ_ ꓟ ꓟꓵꓽ ꓗꓪ ꓔꓬ ꓐꓭ ꓕꓯ ꓠꓽ꓾ ꓮꓽ ꓤ ꓤ ꓐꓰ ꓫꓴꓺ ꓡꓰ_ ꓥꓳ꓿
	ꓢ-ꓓꓯ ꓠꓬ ꓬꓲ ꓡꓰ ꓙꓵꓽ ꓔ ꓟ ꓒꓬꓱꓽ ꓟꓽ ꓟꓳꓸ ꓖꓶ ꓓꓳ ꓡ ꓢꓴ ꓔꓯ ꓣꓱꓽ ꓢꓲ꓾ ꓧꓪꓸ ꓡꓰ_ ꓟ ꓟꓶ ꓔꓬ_ ꓡꓳ꓿ ꓙ ꓜꓲꓼ ꓠꓲꓹ ꓢꓷꓸ ꓠꓲꓹ_ ꓐꓰ ꓡꓲꓽ ꓒꓰꓼ ꓠꓬ ꓪꓴ-ꓢ ꓡꓯ ꓫꓴ ꓥꓳ꓿ ꓬꓲꓸ_ ꓡꓰꓽ ꓕꓱ ꓟꓬ ꓫꓵꓽ ꓡꓰ ꓣꓳ ꓔꓯ ꓪꓴ-ꓢ ꓔꓯ ꓐꓰ ꓧꓹ ꓙꓰ ꓝꓲ ꓐꓭ ꓕꓯ ꓠꓽ꓾ ꓕꓱ ꓟꓬ ꓫꓵꓽ ꓠꓬ ꓪꓺ ꓒꓬꓱꓼ ꓡ_ ꓥꓳ꓿ ꓡꓲꓽ ꓒꓰꓼ ꓔꓯ ꓛꓳ ꓗꓴꓸ ꓢꓲ꓾ ꓙꓲ ꓜꓲꓼ ꓠꓲꓹ ꓥ_ ꓟꓲ ꓙꓳ ꓢꓴ ꓕꓲ ꓣꓳ ꓠꓬ꓾ ꓥꓶꓺ_ ꓟ ꓟꓬꓱꓽ ꓔꓯ ꓬꓰ_ ꓕꓯ ꓠꓽ꓾ ꓬꓲ ꓙꓳ_ ꓟ ꓙ ꓜꓲꓼ ꓠꓲꓹ ꓢꓷ ꓠꓲꓹ ꓠꓬ ꓢ-ꓓꓯ ꓕꓲ ꓒꓳꓹ ꓗꓪ ꓐꓬꓱꓼ ꓡꓱꓼ ꓡꓱ ꓟ ꓣꓱꓽ ꓓꓴ ꓒꓬꓱꓼ ꓡ_ ꓥꓳ꓿
	ꓕꓲ ꓤꓶꓻ ꓡꓰ ꓕꓲ ꓤꓶꓻ ꓗꓪ ꓢꓲ-ꓫꓬ-ꓟ-ꓦ ꓗꓪ ꓐꓰ ꓚꓺ ꓟꓸ ꓖꓶ ꓗꓳꓸ ꓡ ꓔꓬ ꓟ ꓬꓲꓼ ꓠꓬꓲꓸ ꓖꓶ ꓓꓴ ꓐꓯ ꓘꓶ ꓔꓯ ꓮ ꓕꓯ_ ꓟꓲ ꓕꓽ ꓟꓲ ꓡꓰ꓿ “ꓧꓪꓸ ꓛꓲ ꓐꓰ ꓞꓳ ꓢꓲꓽ ꓬꓰ꓿ ꓮ ꓡꓲꓳ ꓐꓯ ꓠꓬ ꓠꓴ ꓪ ꓔꓯ ꓔꓳꓹ ꓒ ꓠꓲꓽ ꓪ ꓔꓲ ꓠꓬ꓾ ꓮ ꓘꓶ ꓘꓶ ꓟꓶꓻ ꓔꓬ ꓟ ꓡꓽ ꓢꓯꓹ_ ꓡꓰ ꓐꓰ꓾ ꓮꓽ ꓟ ꓔꓯ ꓖꓴꓻ ꓓꓵꓽ ꓡꓰ ꓠꓹ ꓟ ꓧꓪꓺ ꓚꓳ ꓔꓬ_ ꓡꓳ꓿” “ꓠꓴ ꓪ ꓠꓬ ꓠꓲꓽ ꓪ ꓔꓲ ꓠꓲꓹ ꓖꓳꓼ_ ꓟ ꓚꓴꓽ ꓬꓲꓹ ꓔꓯ ꓗꓽ ꓔ ꓘꓴ ꓠꓹ ꓟ꓾ ꓪꓴ-ꓢ ꓟꓯꓼ ꓶꓼ ꓖꓪ ꓖꓪꓽ ꓔ꓿ (1 ꓒꓲ 5ꓽ8ꓼ ꓬꓲ 6ꓽ11ꓼ 2 ꓡꓱ 4ꓽ4)꓿ ꓣꓳ ꓔꓯ ꓛꓴꓽ ꓙꓳ ꓢꓴ ꓠꓬ ꓡꓳꓹ ꓬꓰ_ ꓟ ꓟꓯꓼ ꓘꓶꓽ ꓐꓱ ꓶ ꓙ ꓖꓶ ꓔꓬ ꓠꓬꓲ꓾ ꓙꓲ-ꓢꓴ ꓗ ꓠꓯ ꓛꓳ ꓢꓴ ꓥ ꓕ ꓑꓳ ꓠꓬ ꓛꓴꓽ ꓙꓳ ꓢꓴ ꓖꓳ ꓕꓲ ꓣꓳ_ ꓐꓰ ꓚꓵꓺ ꓚꓵꓺ ꓓꓶꓽ ꓡꓯ ꓘꓳ ꓠ ꓗ_ ꓥꓳ꓿ ꓙꓲ-ꓢꓴ ꓒꓬꓱꓽ ꓶꓻ ꓡꓰ ꓠꓹ ꓟ ꓢꓯꓼ ꓕꓵꓼ ꓔꓬ ꓟ ꓙꓲ-ꓢꓴ ꓢꓲꓺ ꓤ ꓕꓲ ꓣꓳ ꓠꓬ꓾ ꓚꓲ ꓛꓬ ꓔꓯ ꓢ-ꓓꓯ ꓓꓶꓽ_ ꓟ ꓔꓳꓹ ꓜꓳꓽ ꓝꓲ_ ꓟ ꓥꓳ꓿ (ꓮ ꓡꓲꓳ ꓐꓯ ꓠꓬ ꓙꓲ-ꓢꓴ ꓒꓬꓱꓽ ꓪ ꓜꓲ ꓶꓻ ꓡꓰ ꓠꓬ꓾ ꓢ-ꓓꓯ ꓡꓰ ꓪ ꓜꓶ ꓓꓶꓽ ꓡ_ ꓥꓳ꓿) 
	ꓢ-ꓓꓯ ꓠꓬ ꓙꓲ-ꓢꓴ ꓔꓯ ꓮ ꓘꓶ ꓦꓶꓻ ꓦꓶꓻ_ ꓐꓰ ꓖꓳꓼ ꓠꓲꓹ ꓣꓱꓽ ꓢꓲ ꓓꓶꓽ ꓗꓷ ꓥ_ ꓟꓲ꓾ ꓬꓲ ꓠꓬ ꓫꓴꓺ ꓡꓰꓳ꓿ ꓙꓲ-ꓢꓴ ꓧꓪꓸ ꓡꓰ_ ꓟ ꓑꓶ ꓓꓴ ꓣꓳ ꓥ_ ꓟꓲ ꓧꓪꓸ ꓡꓰ ꓚꓱꓹ ꓙꓳ_ ꓡꓳ꓿ ꓢꓯꓼ ꓪ ꓓꓰꓽ ꓢꓴ ꓔꓯ ꓠꓬ ꓙꓲ-ꓢꓴ ꓡꓰ ꓢꓯꓼ ꓪ ꓖꓶ ꓡ_ ꓥꓳ꓿ ꓟꓽ ꓓꓽ ꓔꓳꓹ ꓢꓴ꓾ ꓟꓽ ꓙꓵꓺ ꓖꓶ ꓢꓴ ꓔꓯ ꓠꓬ ꓢ-ꓓꓯ ꓥ_ ꓟꓲ ꓤꓹ ꓠꓬꓲ ꓟꓽ ꓐ ꓡ꓿ ꓞꓳ ꓤ ꓕꓲ ꓣꓳ ꓔꓯ ꓟꓽ ꓓ ꓟꓽ ꓞ ꓬꓰ ꓢꓲ ꓝꓴꓲ ꓬꓰ ꓝꓲ ꓐ ꓡ_ ꓟ ꓢꓯꓼ ꓪ ꓢ-ꓓꓯ ꓔꓯ ꓟꓽ ꓙꓳ꓿ ꓢ-ꓓꓯ ꓠꓬ ꓞꓳ ꓤ ꓔꓯ ꓠꓲꓹ ꓟ ꓘꓶ ꓡꓶꓽ ꓡꓰ ꓝꓲ ꓐ ꓡ_ ꓥ_ ꓟꓲ꓾ ꓠꓲꓹ ꓟ ꓔꓯ ꓟꓽ ꓢꓲꓽ ꓟꓽ ꓫꓬ ꓗꓷ ꓡꓰ ꓝꓲ ꓟꓽ ꓐ ꓡ꓿ ꓙꓲ-ꓢꓴ ꓧꓪꓸ ꓡꓰ_ ꓟ ꓠꓬ꓾ ꓢ-ꓓꓯ_ ꓐꓰ ꓝꓴꓲ ꓔꓯ ꓟꓯꓼ ꓬꓰ ꓡꓯ ꓘꓳ ꓔꓬ ꓟ ꓙꓲ-ꓢꓴ ꓢꓲꓺ ꓤ ꓐꓴ ꓐꓱ ꓶ ꓠꓲꓹ ꓪꓴꓽ ꓓꓴ ꓠꓯ ꓞꓲꓼ ꓕꓲꓽ ꓗꓶꓸ ꓥ ꓡꓳ꓿











31 ꓕꓱꓺ

ꓥꓶꓺ_ ꓟ ꓦ ꓜꓴꓻ

	ꓪꓴ-ꓢ ꓬꓲ ꓟꓴ ꓗꓪ ꓝꓲ ꓓꓴ_ ꓐꓰ ꓥꓶꓺ_ ꓟ ꓟꓴ ꓗꓪ ꓝꓲ ꓓꓴ ꓐꓴ ꓟꓸ ꓟꓲ ꓔꓯ ꓢꓲ ꓫꓬ ꓕꓳ ꓶ ꓗꓪ ꓔꓲꓺ ꓢꓲꓽ ꓢꓲꓽ_ ꓐꓰ ꓐꓳ ꓖꓶ ꓔ_ ꓡꓳ꓿ ꓟꓴ ꓗꓪ ꓝꓲ ꓓꓴ ꓖꓳ ꓕꓲꓽ ꓜꓴꓻ ꓠꓬ ꓞꓳ ꓤ ꓚꓺ ꓟꓲ_ ꓐꓰ ꓥꓳꓺ ꓡꓯ ꓘꓳ ꓞꓹ_ ꓡꓳ꓿ ꓢꓯꓼ ꓟꓬ ꓝ ꓟꓶ ꓠꓯꓹ_ ꓢꓴ ꓐꓱ ꓶ ꓣꓱꓽ ꓙ ꓢꓴ ꓟꓴ ꓗꓪ ꓝꓲ ꓓꓴ ꓔꓯ ꓠꓬ꓾ ꓫꓵꓻ ꓘꓷꓽ ꓡꓰ ꓢꓴ ꓬꓲ ꓦꓻ ꓥ ꓡꓳ꓾ ꓐꓰ꓾ ꓞꓳ ꓤ ꓟꓬꓽ ꓐꓱ ꓘꓳ ꓣꓴ_ ꓡꓳ꓿ ꓦꓲ 1ꓽ14꓿ ꓖꓳ ꓡꓱ ꓥ_ ꓟꓲ ꓟꓴ ꓗꓪ ꓝꓲ ꓓꓴ ꓠꓬ ꓬꓲ ꓑꓰꓹ ꓟꓽ ꓙꓳ ꓟ ꓦ꓾ ꓥ ꓠꓬ ꓖꓳ ꓓꓱꓽ ꓟꓽ ꓙꓳ ꓟ ꓦ ꓟꓽ ꓥ꓾ ꓐꓯ_ ꓟ ꓔꓯ ꓢꓲ ꓫꓬ ꓕꓳ ꓶ ꓡꓰ ꓢꓷ ꓙ ꓟꓳ ꓙ ꓔ_ ꓡꓳ꓿ “ꓠꓯꓼ ꓗꓴ ꓟ ꓤꓲ ꓐꓴ ꓡꓰ ꓕꓲ ꓛꓳꓺ_ ꓐꓴ ꓟꓴ ꓖꓪ ꓖꓪ ꓢꓲ ꓪꓴ-ꓢ ꓤ ꓮ ꓙꓵꓽ ꓠꓬ ꓗꓹ ꓛꓲ ꓠꓬꓲ ꓘꓴ ꓓꓳ ꓡ_ ꓕꓯ꓾” ꓐꓰ꓾ ꓐꓯ_ ꓠꓬꓲ꓾ ꓟꓲ ꓠꓯ ꓔꓯ ꓬꓲꓸ ꓪꓴꓸ ꓚꓰꓼ_ ꓕꓯ_ ꓡꓰ ꓟꓴ ꓗꓪ ꓝꓲ ꓓꓴ ꓐꓴ ꓙꓳ ꓔꓬ_ ꓡꓳ꓾ ꓐꓰ꓾ ꓢꓷ ꓡꓰ ꓓ_ ꓡꓳ꓿ ꓐꓰ 38ꓽ7꓿ ꓞꓳ ꓤ ꓝꓴꓲ ꓬꓰ ꓗꓷ ꓗ ꓠꓯ꓾ ꓞꓳ ꓤ ꓕꓲ ꓣꓳ_ ꓟꓲ ꓟꓽ ꓫꓵꓻ ꓢꓰꓽ ꓕꓯ꓾ ꓟꓴ ꓗꓪ ꓝꓲ ꓓꓴ ꓔꓯ ꓠꓬ ꓢꓯꓼ ꓟꓬ ꓢꓲꓹ ꓜꓲ ꓔꓯ ꓦꓴ ꓠꓬꓹ ꓝꓲ_ ꓡꓳ꓿ ꓞꓳ ꓤ ꓔꓯ ꓠꓬ “ꓟꓴ ꓗꓪ ꓝꓲ ꓓꓴ ꓠꓯꓸ ꓘꓪ ꓮꓸ ꓔꓲꓸ ꓣꓳ_ ꓟ” ꓕꓲꓸ ꓗꓪ ꓚꓰꓼ ꓔ_ ꓡꓳ꓾ ꓐꓯ_ ꓠꓬꓲ꓾ ꓟꓴ ꓗꓪ ꓝꓲ ꓓꓴ ꓠꓬ ꓞꓳ ꓤ ꓕꓯ ꓢꓲ ꓮꓸ ꓔꓲ ꓤꓽ_ ꓡꓰꓽ ꓪꓴꓽ_ ꓡꓳ꓿ (ꓡꓲ-ꓢꓴ ꓟꓸ ꓟꓲ ꓗꓪ ꓠꓬ “ꓪꓴ-ꓢ ꓠꓯꓸ ꓘꓪ꓾” ꓐꓯ_ ꓡꓳ꓿) ꓖꓪ 8ꓽ5꓿
	“ꓟꓴ ꓗꓪ ꓝꓲ ꓓꓴ ꓮ ꓟꓬꓹ ꓟ ꓢꓯꓼ ꓥꓪ ꓑ ꓙ_ ꓡꓳ꓾” ꓐꓰ꓾ ꓝꓲ ꓓꓴ ꓬꓳ-ꓦ ꓡꓰ ꓐꓯ_ ꓡꓳ꓿ “ꓟꓴ ꓗꓪ ꓝꓲ ꓓꓴ ꓬꓲꓸ ꓔꓴ ꓬꓲ ꓟꓶ” ꓠꓬ꓾ “ꓬꓲ ꓢꓯꓼ ꓔꓯ ꓠ ꓡꓳ꓾” “ꓬꓲ ꓔꓯ ꓣꓱꓽ ꓙ” ꓢꓲ꓾ ꓪ ꓔꓲ ꓕꓯ ꓢꓲ ꓟ ꓪ ꓔꓲ ꓟꓲ ꓙꓬ ꓗꓪ ꓔꓬ_ ꓡꓳ꓿ ꓟꓳ 5ꓽ11ꓼ ꓦꓲ 12ꓽ22ꓼ ꓖꓪ 103ꓽ20-21꓿ “ꓟꓲ ꓐꓬꓱꓼ ꓤꓰꓽ_ ꓟ_ ꓡꓰ ꓐꓰ” ꓗ_ ꓟ ꓪꓴ-ꓢ ꓬꓲ ꓝꓲ ꓓꓴ ꓥ ꓟ ꓟꓴ ꓗꓪ ꓝꓲ ꓓꓴ ꓐꓴ ꓠꓬ ꓮꓽ ꓘꓶꓸ ꓢꓰꓺ ꓠꓬꓲ (ꓮ ꓘꓶꓸ ꓟꓬꓱꓺ ꓠꓬꓲ) ꓐꓬꓱꓻ ꓐ ꓡ_ ꓡꓳ꓿ ꓙꓲ-ꓢꓴ ꓡꓱ ꓜꓴ ꓗꓪ ꓛꓲ ꓡ ꓗꓷ ꓟ ꓟꓴ ꓗꓪ ꓝꓲ ꓓꓴ “ꓬꓲ ꓒꓬꓱꓽ ꓠꓬ꓾ ꓟꓲꓽ ꓐꓬꓱꓼ_ ꓡꓰ ꓐꓰ ꓗ_ ꓡꓳ꓿ ꓸꓸꓸ ꓡꓳ ꓠꓬꓹ ꓢꓴ ꓟꓯꓼ ꓠꓬ ꓬꓲ ꓔꓯ ꓙꓳꓺ ꓠꓬꓲ꓾ ꓛꓱꓽ ꓛꓱꓽ ꓡꓰ ꓢꓲ ꓞꓳ ꓫꓵꓻ_ ꓡꓰ ꓐꓰ ꓗꓷ ꓡꓰ_ ꓡꓳ꓿” ꓬ-ꓫꓵ ꓪ ꓔꓲ ꓢꓷ-ꓠꓯ-ꓘꓷ-ꓐꓷ ꓠꓬ ꓪꓴ-ꓢ ꓔꓯ ꓟꓽ ꓒꓵꓽ ꓢꓲ꓾ ꓬꓲ-ꓢꓷ-ꓡꓰ ꓡ ꓞꓳ ꓔꓯ ꓝꓳꓹ ꓖꓶ_ ꓕꓯ꓾ “ꓬꓰ-ꓧꓳ-ꓧꓪ ꓝꓲ ꓓꓴ ꓓꓳ ꓙꓰ ꓢꓲ꓾ ꓬ-ꓫꓵ ꓟꓯꓼ ꓠꓽ ꓒꓱꓻ ꓠꓯꓸꓼ ꓗꓪ ꓕꓲ ꓫꓬꓹ ꓦꓰꓼ ꓟꓶꓽ ꓥꓪꓽ ꓔꓴ ꓣꓳ ꓔꓯ ꓢꓰꓼ ꓗꓷꓳ꓿” ꓚꓰ 1ꓽ14ꓼ ꓟ 28ꓽ3-4ꓼ 2 ꓪ 19ꓽ35ꓼ ꓓ 7ꓽ10ꓼ 2 ꓚ 32ꓽ21꓿
	ꓪꓴ-ꓢ ꓬꓲ ꓤ ꓠꓱ ꓐꓴ ꓔꓯ ꓠꓵ ꓠꓲꓹ ꓟꓳꓸ ꓖꓶ_ ꓟ ꓟꓬꓱꓽ ꓗꓪ ꓥ_ ꓟꓲ ꓟꓴ ꓗꓪ ꓝꓲ ꓓꓴ ꓐꓴ ꓔꓯ ꓝꓲ ꓩꓴ ꓗꓷ_ ꓡꓳ꓿ ꓮ-ꓐ-ꓡ-ꓦ ꓔꓯ ꓶꓼ ꓤ ꓫꓱꓹ ꓤ ꓖꓶ ꓠꓹ ꓟ ꓙ ꓟꓳ ꓘꓶ ꓓꓳꓽ ꓔꓯ ꓖꓶ ꓬꓰ_ ꓕꓯ꓾ ꓢꓳ-ꓓꓳ-ꓟ ꓗꓪ ꓐꓰ ꓡꓳ-ꓔꓷ ꓔꓯ ꓚꓬꓴꓹ_ ꓕꓯ꓾ ꓧꓶꓽ ꓚꓲ ꓐꓬꓼ ꓗꓪ ꓫ ꓓꓴ ꓔꓳꓹ ꓜꓳꓽ ꓔꓬ ꓟ ꓬꓲ-ꓡꓲ-ꓬ ꓔꓯ ꓚꓬꓴꓹ_ ꓕꓯ꓾ ꓛꓴꓽ ꓙꓳ ꓢꓴ ꓡꓰ ꓗꓽ ꓚꓳꓸ ꓔ ꓟ ꓬꓲ-ꓡꓲ-ꓫ ꓔꓯ ꓬꓰ ꓙ_ ꓕꓯ꓾ ꓡ ꓢꓯꓹ ꓐꓱ ꓗꓪ ꓡꓳꓺ ꓧꓳꓽ ꓪ ꓡꓰ ꓟ ꓓ-ꓠꓲ-ꓡꓰ ꓔꓯ ꓚꓬꓴꓹ_ ꓕꓯ꓾ ꓒꓲ-ꓕꓱ ꓔꓯ ꓐꓱ ꓓꓴꓽ ꓗꓪ ꓐꓰ ꓚꓬꓴꓹ_ ꓕꓯ꓾ ꓒꓲ-ꓡꓲ-ꓒꓲ ꓐꓱ ꓓꓴ ꓗꓪ ꓡꓴꓸ ꓞꓹ ꓢꓴ ꓔꓯ ꓚꓬꓴꓹ_ ꓕꓯ꓾ ꓶꓼ ꓥꓳꓽ ꓫꓱꓹ ꓥꓳ ꓔꓯ ꓘꓳ ꓣꓴ ꓐ ꓡ ꓠꓹ ꓟ ꓘꓴ-ꓠꓲ-ꓡꓲ-ꓬꓴ ꓔꓯ ꓠꓲꓹ ꓟ ꓗ ꓘꓶꓽ ꓒꓴ ꓖꓶ_ ꓕꓯ꓾ ꓟꓽ ꓦ ꓡꓱ ꓢꓴ ꓐꓶꓽ ꓞꓳ ꓔꓯ ꓶꓼ ꓓꓳꓽ ꓚꓺ ꓖꓶ ꓠꓹ ꓟ ꓒꓲ-ꓕꓱ ꓔꓯ ꓬꓲꓼ ꓠꓬꓲꓸ ꓖꓶ_ ꓕꓯ꓾ ꓟꓴ ꓗꓪ ꓝꓲ ꓓꓴ ꓔꓯ ꓝꓲ ꓩꓴ ꓗꓷ_ ꓡꓳ꓿

ꓔꓺ ꓙ ꓢꓴ ꓟꓴ ꓗꓪ ꓝꓲ ꓓꓴ

	“ꓬꓰ-ꓧꓳ-ꓧꓪ ꓬꓲ ꓝꓲ ꓓꓴ ꓠꓬ ꓬꓲ ꓔꓯ ꓙꓳꓺ ꓒꓵꓽ ꓢꓴ ꓚꓳ ꓡꓳ ꓡꓳ ꓗꓪ ꓟꓯꓼ ꓒꓱ ꓬꓰ ꓢꓲ꓾ ꓬꓲ ꓪ ꓔꓯ ꓚꓬꓴꓹ ꓙ_ ꓡꓳ꓾ ꓐꓰ꓾ ꓙꓲ-ꓢꓴ ꓡꓰ ꓐꓯ ꓔ ꓟ_ ꓡꓰ ꓐꓰ꓾ ꓙꓵꓽ ꓢꓴ ꓕꓲ ꓣꓳ ꓡꓰ ꓕꓲ ꓣꓳ ꓐꓱ ꓶ ꓔꓺ ꓙ ꓢꓴ ꓟꓴ ꓗꓪ ꓝꓲ ꓓꓴ ꓕꓲ ꓣꓳ ꓔꓯ ꓢꓲꓺ ꓚꓰꓸ ꓔ_ ꓡꓳ꓿ “ꓬꓲ ꓪ ꓔꓯ ꓔꓺ ꓙ ꓢꓴ ꓟꓴ ꓗꓪ ꓝꓲ ꓓꓴ ꓠꓬ꓾ ꓮ ꓕꓯ_ ꓟꓲ ꓟꓴ ꓗꓪ ꓗꓪ ꓔꓬ ꓟ ꓥꓪ ꓐꓹ ꓐ ꓬꓲ ꓒꓬꓱꓽ ꓔꓯ ꓟꓳ_ ꓡꓳ꓿” ꓖꓪ 34ꓽ7ꓼ ꓟ 18ꓽ10ꓼ ꓐꓰ 1ꓽ9-10꓿ ꓢ-ꓓꓯ ꓠꓬ ꓪꓴ-ꓢ ꓤ ꓠꓱ ꓐꓴ ꓔꓯ ꓫ ꓙꓵꓻ ꓡꓰ ꓝꓲ ꓠꓹ ꓟ ꓟꓽ ꓬꓲꓼ ꓔ ꓟꓽ ꓬꓲꓼ ꓟꓶ ꓢꓯꓼ ꓕꓵꓼ ꓔꓬ_ ꓡꓳ꓿ ꓖꓳ ꓡꓱ ꓥ_ ꓟꓲ ꓟꓴ ꓗꓪ ꓝꓲ ꓓꓴ ꓠꓬ ꓪꓴ-ꓢ ꓤ ꓠꓱ ꓐꓴ ꓔꓯ ꓮ ꓕꓯ_ ꓟꓲ ꓧꓪꓸ ꓛꓲ ꓛꓲ_ ꓐꓰ ꓔꓺ ꓙ ꓔꓬ_ ꓡꓳ꓿ ꓮ ꓡꓲꓳ ꓐꓯ ꓠꓬ ꓞꓳ ꓤ ꓐꓴ ꓔꓳꓹ ꓜꓳꓽ ꓠ ꓗ_ ꓟ ꓥꓶꓺ_ ꓟ ꓠꓬ ꓵꓺ ꓖꓴ ꓟꓽ ꓓ ꓠ ꓛꓲ ꓟꓬꓽ ꓢꓲ꓾ ꓞꓳ ꓤ ꓔꓯ ꓫ ꓙꓵꓻ ꓝꓲ ꓠꓹ ꓟ ꓮ ꓕꓯ_ ꓟꓲ ꓪꓴꓽ ꓧꓶ ꓟꓽ ꓠꓽ ꓠꓽ ꓢꓯꓼ ꓕꓵꓼ ꓔꓬ_ ꓡꓳ꓿
	ꓥꓶꓺ_ ꓟ ꓟꓴ ꓗꓪ ꓝꓲ ꓓꓴ ꓖꓳ ꓕꓲꓽ ꓜꓴ ꓥ_ ꓟꓲ ꓬꓲ ꓪ ꓔꓯ ꓚꓰꓼ ꓗꓷ ꓟꓶ ꓕꓯ ꓗꓪ ꓠꓬ꓾ ꓮ ꓟꓶ ꓙꓲꓻ_ ꓟ ꓟꓴ ꓗꓪ ꓝꓲ ꓓꓴ ꓐꓴ_ ꓡꓰ ꓐꓰ ꓓꓰꓺ ꓖꓴ ꓟꓽ ꓙꓳ ꓢꓴ ꓥ ꓢꓲ꓾ ꓪꓽ_ ꓟꓲ ꓪꓽ ꓠꓬꓲ_ ꓡꓳ꓿ ꓖꓳ ꓡꓱ ꓥ_ ꓟꓲ ꓬꓲ ꓪ ꓝꓴꓲꓹ ꓠꓯꓸꓼ ꓗꓪ ꓞꓰꓻ ꓓꓵ ꓡꓰ ꓗ ꓠꓯ ꓠꓬ꓾ ꓪꓴ-ꓢ ꓔꓯ ꓔꓳꓹ ꓠꓹ ꓟ_ ꓐꓰ ꓞꓳ ꓤ ꓔꓯ ꓐꓬꓺ ꓡꓰ ꓝꓲ ꓠꓹ ꓟ꓾ ꓬꓲ ꓪ ꓛꓳ ꓬꓲ ꓪ ꓔꓺ ꓡꓯ ꓘꓳ_ ꓟ_ ꓡꓰꓽ ꓟꓽ ꓞꓲ꓾ ꓢ-ꓓꓯ_ ꓐꓰ ꓥ_ ꓟꓲ ꓔꓺ ꓡꓯ ꓘꓳ_ ꓡꓳ꓿
	ꓥꓶꓺ_ ꓟ ꓦ ꓜꓴ ꓟꓸ ꓟꓲ ꓔꓯ ꓘꓶ ꓫꓵ ꓡꓵꓺ ꓗꓪ ꓐꓳ ꓔ_ ꓡꓳ꓿ ꓬꓰ-ꓢꓴ ꓟꓲ ꓠꓯ ꓗꓪ ꓔꓬ ꓟ ꓦꓬ ꓠꓬꓲ ꓗꓪ ꓛꓲ_ ꓕꓯ꓾ ꓥꓶꓺ_ ꓟ ꓦ ꓜꓴꓻ ꓡꓰ ꓬꓰ_ ꓟ ꓟꓬꓱꓽ ꓔꓯ ꓔꓲꓺ ꓢꓲꓽ ꓢꓲꓽ_ ꓐꓰ ꓡꓳꓸ ꓟꓳ_ ꓡꓳ꓿ ꓙꓲ-ꓢꓴ ꓠꓬ ꓟꓲ ꓠꓯ ꓔꓯ ꓚꓬꓴꓹ ꓠꓹ ꓟ ꓟꓲ ꓠꓯ ꓗꓪ ꓬꓯꓼ ꓡ ꓗꓷ ꓥ_ ꓟꓲ꓾ ꓢ-ꓓꓯ ꓠꓬ ꓟꓲ ꓠꓯ ꓔꓯ ꓪꓳꓽ ꓔ ꓠꓹ ꓟ ꓢꓯꓼ ꓕꓵꓼ_ ꓡꓳ꓿ ꓩꓱ-ꓡꓲ-ꓫꓵ ꓟꓵꓽ_ ꓡꓰꓽ ꓟꓽ ꓥ ꓠꓬ꓾ ꓕꓲ ꓟꓲ ꓠꓯ ꓡꓱꓸꓼ ꓗꓪ ꓢ-ꓓꓯ ꓡꓰ ꓠꓲꓽ ꓐꓬꓱꓽ ꓢꓲꓺ ꓐꓬꓱꓽ ꓪꓴ ꓓꓵ ꓕꓱꓼ ꓚꓱꓹ ꓔꓯ ꓔꓶꓺ_ ꓡꓳ꓿ ꓙꓲ-ꓢꓴ ꓠꓬ ꓢ-ꓓꓯ ꓗ ꓠꓯꓸ ꓟꓽ ꓛꓳ ꓙꓰ ꓢꓰꓽ ꓟ ꓟꓵꓽ ꓖꓳ ꓟ ꓗꓪ ꓬꓯꓼ ꓡ ꓢꓲ꓾ ꓞꓳ ꓤ ꓐꓴ ꓬꓲ ꓔꓯ ꓡ ꓢꓲ ꓝꓴꓲ ꓖ ꓖꓶ_ ꓟ ꓣꓱꓽ ꓛꓰ ꓐꓰ ꓢꓲꓺ ꓡꓲ ꓟ ꓧꓪꓺ ꓡ ꓠꓹ ꓟ꓾ ꓞꓳ ꓤ ꓐꓴ ꓔꓯ ꓘꓴꓻ ꓖꓶ_ ꓡꓳ꓿ ꓬꓰ-ꓢꓴ ꓬꓰ_ ꓟ ꓟꓬꓱꓽ ꓧꓪꓸ ꓡꓰ ꓕꓯ ꓠꓽ꓾ ꓢ-ꓓꓯ ꓬꓲ ꓙꓵꓽ ꓪꓽ ꓒꓲꓼ ꓬꓰ_ ꓟ ꓔꓯ ꓢ-ꓓꓯ ꓬꓲ ꓚꓲ ꓛꓬ ꓢꓷ ꓔ_ ꓡꓳ꓿
	ꓘꓶ ꓫꓵꓽ ꓫꓵꓼ ꓕꓳ ꓶ ꓗꓪ ꓠꓲꓽ ꓜꓶꓽ ꓞꓹ ꓟ ꓞꓳ ꓤ ꓮ ꓟꓬꓹ ꓙ ꓖꓴ ꓔꓯ ꓔꓲꓺ ꓢꓲꓽ ꓢꓲꓽ_ ꓐꓰ ꓐꓳ ꓖꓶ ꓔ_ ꓡꓳ꓿ ꓖꓶ-ꓡ-ꓢꓲ-ꓠꓲ ꓟꓵꓽ ꓗꓪ꓾ ꓟꓽ ꓫꓬ ꓠꓲꓽ ꓜꓶꓽ ꓞꓹ ꓢꓴ ꓕꓲ ꓣꓳ ꓙꓳ_ ꓡꓳ꓿ ꓬꓲ ꓠꓬ ꓟꓳꓼ ꓡꓳ ꓢ ꓘꓪ ꓮ ꓕꓯ_ ꓟꓲ ꓘꓴꓻ ꓔꓬ ꓢꓲ꓾ ꓚꓲ ꓛꓬ ꓖꓳ ꓓꓱꓽ ꓔꓯ ꓭ ꓛꓲ ꓡꓰ ꓶꓺ_ ꓡꓳ꓿ ꓢꓴ ꓔꓯ ꓥ_ ꓟꓲ ꓘꓶꓻ ꓡꓶꓽ_ ꓡꓳ꓿ ꓡ ꓞꓳ ꓖꓳ ꓕ ꓣꓳ ꓔꓯ ꓙꓳꓻ_ ꓟ ꓠꓻ ꓠꓬ꓾ ꓬꓲ ꓚꓲ ꓛꓬ ꓒꓬꓱꓼ ꓡ_ ꓟ ꓟꓽ ꓥ꓾ ꓥꓶꓺ_ ꓟ ꓦꓻ ꓜꓶꓽ ꓞꓹ ꓔꓬ ꓟ ꓗꓪ ꓐꓰ ꓒꓬꓱꓼ ꓡ_ ꓟ ꓥ ꓟ ꓔꓯ ꓬꓰ-ꓢꓴ ꓢꓷ_ ꓡꓳ꓿ ꓫꓵꓽ ꓓꓳꓺ_ ꓟ꓾ ꓢꓽ ꓟꓶ ꓚꓸ ꓡ ꓗ_ ꓟ꓾ ꓦ ꓦ ꓟꓯꓹ ꓟꓯꓹ_ ꓐꓰ ꓗ_ ꓟ꓾ ꓕꓱ ꓡꓱ ꓫꓵꓽ ꓠꓬ꓾ ꓢ-ꓓꓯ ꓠꓲꓹ ꓒꓴ_ ꓟ ꓒꓬꓱꓽ ꓥ ꓡꓳ꓿ ꓖꓳ ꓡꓱ ꓫꓵꓽ ꓡ ꓞꓳ ꓔꓯ ꓜꓶꓽ ꓞꓹ_ ꓟ ꓠꓲꓽ ꓠꓬ “ꓬꓲ ꓜꓴꓻ” (ꓥ ꓠꓬ ꓡꓰ-ꓙꓲ-ꓬ) ꓥ ꓡꓳ꓿ ꓘꓳ 5ꓽ9꓿ ꓣꓳ-ꓟ ꓟꓯꓼ ꓙꓵꓽ ꓚꓱꓹ ꓗꓪ꓾ “ꓡꓰ-ꓙꓲ-ꓬ” ꓐꓯ_ ꓟ ꓠꓬ꓾ ꓟꓯꓼ ꓤ 3000 ꓗꓪ ꓐꓰ 5000 ꓗꓪ ꓛꓲ ꓙꓳ_ ꓟ ꓟꓯꓼ ꓜꓴ ꓔꓯ ꓐꓯ_ ꓡꓳ꓿ ꓙꓲ-ꓢꓴ ꓡꓰ ꓕꓵꓼ ꓪ ꓖꓶ_ ꓟ ꓑꓶ ꓓꓴ꓾ ꓡꓰ-ꓙꓲ-ꓬ ꓖꓳ ꓟ ꓠꓬ꓾ ꓞꓳ ꓤ ꓖꓳ ꓕꓲ ꓣꓳ ꓔꓯ ꓐꓰ ꓓꓳꓺ ꓙꓰ ꓗꓷ ꓠꓬꓲ꓾ ꓞꓳ ꓤ ꓖꓳ ꓕꓲ ꓣꓳ ꓠꓻ ꓓꓻ ꓡꓰ_ ꓡꓳ꓿ ꓖꓳ ꓡꓱ ꓥ_ ꓟꓲ “ꓬꓲ ꓜꓴꓻ” ꓖꓳ ꓟ ꓠꓬ ꓮꓸ ꓪꓯꓼ ꓠꓯꓸꓼ ꓗꓪ ꓓꓵꓽ ꓙꓰ ꓠꓬꓲ꓾ ꓮꓸ ꓪꓯꓼ ꓜꓴ ꓠꓬ ꓬꓲ ꓙꓬ ꓗꓪ ꓔꓲꓹ ꓫꓵꓻ_ ꓡꓳ꓿ ꓖꓳ ꓕꓯ ꓖꓶ-ꓡ-ꓢꓲ-ꓠꓲ ꓡ ꓞꓳ ꓐꓴ ꓠꓬ ꓙꓲ-ꓢꓴ ꓡꓰ ꓖꓶ_ ꓟ ꓶꓼ ꓤ ꓫꓱꓹ ꓤ ꓔꓯ ꓡꓳꓸ ꓟꓽ ꓟꓳ꓾ ꓬꓲ ꓪ ꓮꓸ ꓪꓯꓼ ꓫꓵꓻ_ ꓟ ꓔꓯ_ ꓡꓰꓽ ꓡꓳꓸ ꓟꓳ ꓢꓲ꓾ ꓬꓰ-ꓢꓴ ꓔꓯ ꓟꓵꓽ ꓖꓳ ꓟ ꓗꓪ ꓐꓰ ꓓꓳꓺ ꓙꓰ ꓠꓹ ꓟ ꓓꓰꓽ_ ꓡꓳ꓿ ꓟ 8ꓽ22-34꓿ ꓟꓶꓽ ꓬꓰ_ ꓡꓳ ꓫꓵꓽ ꓮ ꓙꓵꓽ ꓠꓬ ꓙꓲ-ꓢꓴ ꓑꓶ ꓓꓴ ꓥ ꓡꓳ꓾ ꓐꓰ ꓓꓰꓺ ꓢꓲ꓾ ꓢ-ꓓꓯ ꓡꓰ ꓞꓳ ꓤ ꓐꓴ ꓙꓳꓺ ꓠꓲꓹ ꓔꓯ ꓡꓵꓹ ꓔꓴ ꓗꓷ_ ꓡꓳ꓿ ꓞꓳ ꓤ ꓐꓴ ꓙꓲ-ꓢꓴ ꓐꓯ ꓘꓶ ꓟꓽ ꓠꓺ ꓠꓹ ꓪ ꓡꓰ ꓠꓹ ꓟ꓾ ꓢ-ꓓꓯ ꓡꓰ ꓗꓽ ꓔ_ ꓡꓳ꓿
	ꓟꓽ ꓢꓲ ꓫꓬ ꓟ ꓙꓱꓽ ꓤ ꓦꓵꓻ ꓢꓲ ꓒꓴꓻ ꓧꓪꓺ ꓔꓬ ꓢꓴ ꓔꓯ ꓟꓸ ꓙ ꓠꓹ ꓟ ꓐꓱ ꓶ꓾ ꓬꓰ-ꓢꓴ ꓡꓰ ꓟꓽ ꓫꓬ ꓠꓲꓽ ꓔꓯ ꓮꓸ ꓪꓯꓼ ꓠꓯꓸꓼ ꓗꓪ ꓓꓵꓽ ꓙꓰ ꓝꓲ ꓟ ꓥ ꓡꓳ꓿ ꓮꓽ ꓧꓪꓹ ꓬꓰ-ꓢꓴ ꓡꓰ ꓟꓽ ꓗꓽ ꓔ ꓙ ꓐꓭ ꓕꓯ ꓠꓽ꓾ ꓠꓲꓽ ꓖꓳ ꓟ ꓠꓬ ꓮꓸ ꓪꓯꓼ ꓔꓯ_ ꓡꓰꓽ ꓟꓽ ꓞꓲ꓾ ꓮꓸ ꓪꓯꓼ ꓢꓲꓺ ꓒ ꓔꓯ_ ꓟꓲ ꓓꓵꓽ ꓙꓰ ꓢꓲ꓾ ꓬꓲ ꓙꓬ ꓔꓲꓹ ꓫꓵꓻ_ ꓥꓳ꓿
	ꓬꓲ ꓔꓶꓺ ꓙꓱꓼ ꓝꓮꓲ ꓕꓲ ꓟ ꓠꓬ꓾ ꓠꓲꓽ ꓠꓬ ꓞꓳ ꓤ_ ꓐꓰ ꓙꓱꓽ ꓤ ꓠꓬꓲꓽ ꓫꓵꓽ ꓡꓱꓸꓼ ꓔꓯ ꓥꓶꓺ_ ꓟ ꓬꓰ ꓖꓶ ꓐ ꓡ_ ꓡꓳ꓾ ꓐꓯ_ ꓟ ꓔꓯ ꓬꓰ-ꓢꓴ ꓬꓲ ꓛꓳ ꓒꓯꓹ ꓐꓴ ꓡꓳꓸ ꓟꓳ ꓡꓰ ꓝꓲ ꓠꓹ ꓟ_ ꓐꓰ꓾ ꓢ-ꓓꓯ ꓤꓹ ꓠꓬꓲ ꓓꓴ ꓔꓯ ꓗꓽ ꓔ ꓐ ꓡ ꓠꓹ ꓟ ꓐꓱ ꓶ ꓥ ꓡꓳ꓿ ꓝꓮꓲ ꓬꓰ-ꓢꓴ ꓠꓬ ꓞꓳ ꓤ ꓐꓴ ꓔꓯ ꓢ-ꓓꓯ ꓬꓲ ꓞꓳꓹ ꓚꓺ ꓗꓪ ꓐꓰ ꓩꓴ ꓖꓶ ꓐ ꓡ_ ꓟ ꓔꓯ ꓬꓲ ꓛꓳ ꓒꓯꓹ ꓐꓴ ꓡꓳꓸ ꓟꓳ ꓡꓰ ꓝꓲ ꓠꓹ ꓟ_ ꓟꓲ ꓥ ꓡꓳ꓿ ꓙꓲ-ꓢꓴ ꓠꓬ ꓖꓳ ꓕꓲ ꓟꓵꓽ ꓗꓪ ꓐꓰ ꓓꓳ ꓙꓰ ꓗꓷ ꓗ ꓠꓯ ꓥ_ ꓟꓲ꓾ ꓠꓲꓽ ꓜꓶꓽ ꓞꓹ ꓟ ꓗꓪ ꓐꓰ ꓩꓴ ꓖꓶ ꓪ ꓡꓰ ꓢꓴ ꓠꓬ ꓙꓲ-ꓢꓴ ꓬꓲ ꓫꓱꓸ ꓤ ꓠꓲꓹ ꓣꓱ ꓛꓰ ꓑꓶꓸ ꓓꓴ ꓫꓱꓸ ꓖꓶ ꓔꓬ ꓢꓰꓽ ꓡꓳ꓿
	ꓟꓽ ꓫꓬ ꓠꓲꓽ ꓜꓶꓽ ꓞꓹ_ ꓟ ꓢꓲ-ꓣꓳ-ꓒꓲ-ꓠꓲ-ꓢꓲ ꓢꓴ ꓤ ꓟꓶ ꓤ ꓕꓲ ꓣꓳ ꓔꓯ ꓙꓲ-ꓢꓴ ꓡꓰ ꓠꓲꓽ ꓖꓼ ꓓꓳ ꓖꓶ_ ꓟ (ꓘꓳ 7ꓽ26-36)꓾ “ꓢꓰꓼ ꓗꓷ ꓠꓹ ꓟ꓾ ꓮꓸ ꓔꓳꓸ ꓗꓪ ꓥ_ ꓟꓲ꓾ ꓬꓲ ꓙꓬ ꓗꓪ ꓥ_ ꓟꓲ ꓮ ꓟꓬꓹ ꓧꓪꓹ ꓡꓱꓸ ꓓꓵꓽ ꓙꓰ ꓝꓲ” ꓟ ꓞꓳ ꓤ ꓕꓲ ꓣꓳ ꓔꓯ ꓠꓲꓽ ꓖꓼ ꓓꓳ ꓖꓶ_ ꓟ (ꓘꓳ 9ꓽ17-27)꓾ ꓠꓽ ꓦꓬ ꓠꓬꓲ ꓔꓯ ꓢꓴꓺ ꓔꓴ ꓡ ꓝꓲ ꓢꓴ꓾ ꓘ-ꓒꓱ-ꓠꓴ ꓗꓪ ꓟ ꓠꓲꓽ ꓜꓶꓽ ꓞꓹ ꓢꓴ ꓔꓯ ꓠꓲꓽ ꓖꓼ ꓓꓳ ꓖꓶ_ ꓟ (ꓡꓴ 4ꓽ33-36)꓾ ꓕꓱ ꓟꓬ ꓫꓵꓽ ꓔꓯ ꓢꓲ ꓫꓬ ꓕꓳ ꓶ ꓗꓪ ꓡꓳꓸ ꓟꓳ_ ꓡꓳ꓿ ꓒꓬꓱꓼ ꓫꓵꓽ ꓥ ꓕ ꓑꓳ ꓗꓪ ꓠꓲꓽ ꓔꓯ ꓠꓬ ꓦꓰꓽ ꓠꓲꓹ ꓙꓳ ꓢꓴ ꓔꓲ ꓣꓳ ꓔꓯ ꓫ ꓕꓱ_ ꓟ_ ꓡꓰ ꓐꓰ ꓫ ꓕꓱ ꓢꓲ꓾ ꓝꓮꓲ ꓕꓲ ꓧꓪꓹ ꓬꓲ ꓖꓳ ꓡꓱ ꓟꓽ ꓬꓰ ꓠꓹ ꓟ ꓕꓵꓼ ꓪ ꓖꓶ_ ꓡꓳ꓿ ꓘꓹ-ꓒꓱ-ꓠꓴ ꓗꓪ ꓟ ꓞꓳ ꓤ “ꓮ ꓙꓵꓽ ꓢꓴ ꓓꓵ ꓙ ꓟꓶ ꓡꓰ ꓢꓲ꓾ ꓕꓲ ꓣꓳ ꓛꓳ ꓕꓲ ꓣꓳ ꓠ ꓠꓬꓲ ꓡꓯꓼ ꓘꓳ ꓢꓲ ꓠꓬꓲ꓾ ꓕꓱ ꓟ ꓮ ꓫꓵꓽ ꓐꓯ ꓘꓶ ꓥ ꓡꓳ? ꓮ ꓡꓲꓳ ꓐꓯ ꓠꓬ ꓟꓽ ꓫꓬ ꓠꓲꓽ ꓔꓯ ꓬꓲ ꓙꓵꓽ ꓪꓽ_ ꓐꓰ ꓪꓽ ꓠꓬꓲ_ ꓟ ꓡꓰ ꓕꓵꓼ ꓪ ꓖꓶ ꓢꓲ꓾ ꓓꓳ ꓙꓰ_ ꓡꓳ꓾ ꓐꓯ_ ꓡꓳ꓿” ꓡꓴ 4ꓽ33-36ꓼ ꓟ 12ꓽ22꓿ 
	ꓞꓳ ꓤ ꓕꓲ ꓐꓱ ꓢꓴ ꓠꓬ ꓪꓽ ꓠꓬꓲ_ ꓟ ꓟꓶ ꓠꓲꓹ ꓫꓵ_ ꓟ ꓑꓶ ꓓꓴ ꓢ-ꓓꓯ ꓔꓯ ꓦ ꓡꓱ_ ꓡꓳ꓿ ꓖꓳ ꓟ ꓑꓶ ꓓꓴ ꓬꓲ ꓪ ꓠꓬ ꓢ-ꓓꓯ ꓔꓯ ꓟꓽ ꓔꓳꓹ꓿ ꓢ-ꓟ-ꓡꓲ ꓗꓪ ꓟ ꓢꓲꓹ-ꓟꓴ꓾ ꓒꓻ-ꓩꓴ ꓗꓪ ꓟ ꓥꓺ ꓟꓬꓱꓽ ꓬꓰ ꓒ ꓬꓰ-ꓡꓲ-ꓟ꓾ ꓒꓲ-ꓡꓲ-ꓒꓲ ꓗꓪ ꓒꓳ-ꓡꓳ ꓐꓰ ꓫꓲ-ꓡ ꓐꓴ ꓗꓸ ꓠꓯ ꓛꓳꓻ ꓡ_ ꓟ ꓓꓽ ꓫꓵꓽ ꓟꓬꓱꓽ ꓬꓰ ꓢꓴ ꓕꓱ ꓟꓬ ꓣꓳ ꓠꓬ꓾ ꓢ-ꓓꓯ ꓔꓯ ꓦ ꓡꓱ ꓢꓴ ꓐꓴ ꓥ ꓡꓳ꓿ ꓝꓲ 8ꓽ9ꓹ 18ꓼ 13ꓽ8ꓼ 16ꓽ16-18꓿
	ꓢ-ꓓꓯ_ ꓐꓰ ꓟꓽ ꓫꓬ ꓠꓲꓽ ꓚꓵꓺ ꓚꓵꓺ ꓙꓳ_ ꓟ ꓔꓯ ꓟꓽ ꓙꓵꓻ ꓢꓴ ꓠ꓾ ꓪ ꓜꓲ ꓙꓲꓻ ꓣꓴꓽ ꓓꓴ ꓙꓳ_ ꓡꓳ꓿ ꓞꓳ ꓤ ꓐꓴ ꓠꓬ ꓚꓲ ꓛꓬ ꓡꓰ ꓬꓰ_ ꓟ ꓥ ꓡꓳ꓾ ꓐꓰ ꓓꓵ ꓙ_ ꓥ_ ꓟꓲ꓾ ꓚꓵꓺ ꓚꓵꓺ ꓐꓯ_ ꓕꓯ꓾ ꓟꓽ ꓫꓬ ꓠꓲꓽ ꓡꓰ ꓚꓴꓽ ꓬꓲꓹ ꓖꓶ_ ꓟ ꓔꓯ ꓛꓳ ꓢꓲ ꓬꓰ ꓔꓬ ꓟ ꓥ ꓡꓳ꓿ ꓡꓳꓹ ꓬꓰ_ ꓟ ꓦꓬ ꓠꓬꓲ ꓠꓶꓽ ꓡ_ ꓕꓯ ꓢ-ꓓꓯ ꓠꓬ ꓬꓲꓸ ꓟꓬꓱꓽ ꓔꓯ ꓪ ꓜꓲ ꓢꓯꓼ ꓕꓵꓼ_ ꓥꓳ꓿ ꓖꓳ ꓡꓱ ꓥ_ ꓟꓲ ꓬꓲ ꓠꓬ ꓬꓲ ꓚꓲ ꓛꓬ ꓙꓳ_ ꓟ ꓔꓯ ꓚꓵꓺ ꓔ_ ꓡꓳ꓿ ꓬꓲ ꓠꓬ ꓒꓬꓱꓽ ꓚꓵꓺ ꓔꓯ ꓟꓽ ꓟꓳꓸ ꓖꓶ ꓖꓶ ꓟꓬꓱꓽ ꓬꓰ ꓗꓴ_ ꓡꓳ꓿
	ꓢ-ꓓꓯ ꓠꓬ ꓞꓳ ꓤ ꓐꓴ ꓡꓰ ꓬꓲ ꓚꓴꓽ ꓬꓲꓹ ꓔꓯ ꓢꓷ ꓡꓰ ꓟ ꓔꓯ ꓗꓳꓺ ꓚꓱꓺ_ ꓡꓳ꓿ ꓬꓲ ꓒꓬꓱꓽ ꓔꓯ ꓚꓵꓺ ꓔ ꓠꓹ ꓟ ꓐꓱ ꓶ꓾ ꓬꓲ ꓠꓬ ꓬꓲ ꓚꓲ ꓛꓬ ꓔꓯ ꓪꓽ ꓢꓱꓺ ꓓꓴ꓾ ꓥ ꓠꓬ ꓠꓲꓹ ꓒꓳꓹ ꓓꓴ ꓡꓰ ꓑꓲꓸ ꓔ_ ꓡꓳ꓿ ꓞꓳ ꓤ ꓕꓲꓽ ꓐꓶ꓾ ꓙꓱꓽ ꓤ ꓕꓲꓽ ꓐꓶꓽ ꓙꓳ_ ꓟ ꓐꓬꓱꓽ ꓔꓯ ꓬꓲ ꓠꓲꓹ ꓒꓴ_ ꓡꓳ꓿ ꓬꓲ ꓟꓬꓱꓺ ꓔꓯ ꓠꓬ ꓗꓽ ꓠꓯꓹ ꓡꓳꓺ ꓖꓪ ꓚꓱꓹ_ ꓐꓰ ꓪꓽ ꓢꓱ ꓓꓴ ꓚꓱꓹ ꓗꓪ ꓣꓱꓽ ꓝꓲ ꓠꓲꓹ ꓫꓵ_ ꓡꓳ꓿ ꓮ ꓡꓲꓳ ꓐꓯ ꓠꓬ ꓞꓳ ꓤ ꓐꓴ ꓡꓰ “ꓢ-ꓓꓯ ꓐꓯ_ ꓟ ꓚꓵꓺ ꓚꓵꓺ ꓙꓳ_ ꓡ?” ꓐꓰ꓾ ꓠ ꓠꓬꓲ_ ꓗꓪ ꓛꓲ꓾ ꓬꓲ ꓠꓬ ꓬꓲ ꓚꓲ ꓛꓬ ꓔꓯ ꓚꓵꓺ ꓔ ꓠꓲꓹ ꓫꓵ_ ꓡꓳ꓿ ꓬꓲ ꓚꓵꓺ ꓔ ꓟ ꓢꓯꓼ ꓪ ꓔꓯ ꓢꓲ ꓫꓬ ꓕꓳ ꓶ ꓗꓪ ꓟꓳꓸ ꓖꓶ ꓔ_ ꓡꓳ꓿ ꓕꓱ ꓟꓬ ꓫꓵꓽ ꓔꓯ ꓟꓽ ꓚꓬꓺ ꓢꓴ ꓐꓴ ꓬꓲ ꓪ ꓠꓲꓹ ꓟ ꓔꓯ ꓠꓬ꓾ ꓢ-ꓓꓯ ꓡꓰ ꓢꓻ ꓢꓻ_ ꓐꓰ ꓙꓵꓽ ꓓꓳꓽ ꓡꓰ ꓐ ꓡ_ ꓠꓬꓲ꓾ ꓣꓳ ꓠꓬ ꓔꓺ ꓙ ꓓꓴ ꓙꓳ_ ꓟ ꓗꓪ ꓢꓯꓸ ꓔꓬ ꓠꓯ_ ꓡꓳ꓿
	ꓚꓬꓴꓹ ꓙ ꓢꓴ ꓬꓲ ꓪꓽ ꓠꓬꓲ_ ꓟ_ ꓐꓰ ꓚꓬꓴꓹ ꓙ_ ꓟ ꓠꓯꓸꓼ ꓗꓪ ꓣꓳ ꓠꓬ ꓫ ꓑꓬꓺ ꓖꓴ ꓧꓪꓺ ꓟꓶ ꓓ_ ꓡꓳ꓿ ꓣꓳ ꓦꓲ ꓗꓪ ꓞꓳ ꓘꓴꓽ ꓞꓳ ꓠꓯꓺ ꓟꓽ ꓓꓵꓽ ꓡ ꓠꓹ ꓟ ꓦꓲꓻ ꓗ ꓘꓶꓽ ꓔꓯ ꓚꓵꓸ ꓢꓲ ꓢꓳꓻ ꓕꓴꓽ (ꓜꓳ ꓜꓴ) ꓢꓳꓺ ꓓꓴ ꓙꓳ_ ꓥ_ ꓟꓲ꓾ ꓥꓶꓺ_ ꓟ ꓠꓲꓽ ꓔꓯ ꓗꓽ ꓔ ꓠꓹ ꓟ ꓐꓱ ꓶ ꓣꓳ ꓠꓯꓸꓼ ꓗꓪ ꓪꓽ ꓠꓬꓲ_ ꓟ ꓟꓽ ꓙꓳ꓿ ꓠꓲꓽ ꓪ ꓔꓲ ꓔꓯ ꓟꓽ ꓗꓽ ꓔ ꓐꓭ ꓕꓯ ꓠꓽ꓾ ꓬꓲ ꓠꓬ ꓣꓳ ꓕꓲ ꓖꓳ ꓓꓱꓽ꓾ ꓕꓲ ꓦꓻ ꓕꓲ ꓠꓲꓹ ꓟ ꓡꓱꓸꓼ ꓔꓯ ꓐꓬꓺ ꓡꓰ ꓝꓲ ꓐ ꓡ_ ꓟ_ ꓡꓰꓽ ꓟꓽ ꓞꓲ꓾ ꓣꓳ ꓦꓻ_ ꓐꓰ ꓣꓳ ꓐꓳꓺ ꓶꓼ ꓮ ꓙꓵꓽ ꓔꓯ_ ꓟꓲ ꓐꓬꓺ ꓡꓰ ꓝꓲ ꓐ ꓡ_ ꓡꓳ꓿ ꓖꓳ ꓡꓱ ꓥ_ ꓟꓲ ꓙꓲ-ꓢꓴ ꓗꓸ ꓠꓯ ꓛꓳ ꓢꓴ ꓠꓬ꓾ ꓙꓲ-ꓢꓴ ꓡꓰ ꓔꓺ ꓙ_ ꓟ ꓠꓯꓸꓼ ꓗꓪ ꓢꓲ ꓡꓲ ꓟ ꓟꓶ ꓓ_ ꓡꓳ꓿ ꓥꓶꓺ_ ꓟ ꓦ ꓜꓴ ꓢꓶꓸ ꓟꓽ ꓞꓲ ꓪꓽ ꓠꓬꓲ_ ꓟ ꓟꓴ ꓗꓪ ꓝꓲ ꓓꓴ ꓔꓯ ꓝꓲ ꓩꓴ ꓡ ꓢꓲ꓾ ꓙꓲ-ꓢꓴ ꓡꓰ ꓬꓲ ꓗ ꓠꓯꓸ ꓛꓳ ꓢꓴ ꓔꓯ ꓔꓺ ꓙ_ ꓥꓳ꓿ ꓪꓴ-ꓢ ꓬꓲ ꓤ ꓠꓱ ꓐꓴ ꓚꓳ ꓡꓳ ꓡꓳ ꓗꓪ ꓟꓯꓼ ꓒꓱꓻ ꓚꓵꓹ ꓔ ꓢꓲ ꓔꓺ ꓙ ꓔꓬ ꓟ ꓟꓴ ꓗꓪ ꓝꓲ ꓓꓴ ꓐꓴ ꓔꓯ ꓠꓬ꓾ ꓥꓶꓺ_ ꓟ ꓦ ꓜꓴꓻ ꓡꓰ ꓒꓬꓹ ꓓꓵꓽ ꓙꓰ ꓟꓽ ꓐ ꓡ꓿



	
	





















32 ꓕꓱꓺ

ꓢ-ꓓꓯ ꓚꓴꓽ ꓬꓲꓹ

	ꓙꓲ-ꓢꓴ_ ꓐꓰ ꓢ-ꓓꓯ ꓠꓬꓲꓽ ꓗꓴꓸ ꓚꓸꓼ ꓗꓪ ꓟ ꓟꓯꓼ ꓘꓶꓽ ꓠꓬ꓾ ꓟꓽ ꓟꓶ ꓫꓵ ꓕꓯ ꓡꓳꓹ ꓬꓰ ꓠ ꓗ_ ꓟ ꓥ ꓠꓬꓲ꓾ ꓞꓳ ꓤ ꓐꓱ ꓶ ꓙꓲ-ꓢꓴ ꓡꓰ ꓬꓰ ꓠ ꓗ_ ꓟ ꓟꓬꓱꓽ ꓔꓯ ꓐꓬꓺ ꓡꓰ ꓝꓲ ꓠꓹ ꓟ꓾ ꓢ-ꓓꓯ ꓠꓬ ꓢꓯꓼ ꓩꓴ ꓔꓬ_ ꓡꓳ꓿ ꓙꓲ-ꓢꓴ ꓬꓲ ꓖꓶꓻ ꓬꓲꓼ ꓙ_ ꓟ ꓟꓬꓱꓽ ꓟꓽ ꓬꓰ ꓖꓴ ꓡꓰ ꓕ ꓑꓳ꓾ ꓟꓲ ꓠꓯ ꓝꓳ ꓤ ꓔꓯ ꓠꓯ ꓞꓲꓹ_ ꓟ ꓠꓯꓸꓼ ꓗꓪ ꓔꓬ ꓝꓲ ꓠꓹ ꓟ_ ꓐꓰ ꓓꓵ ꓙ ꓒꓳꓹ ꓬꓲꓼ ꓡ_ ꓟ ꓗꓪ ꓐꓰ ꓗꓽ ꓔ ꓠꓹ ꓟ ꓠꓬ꓾ ꓢ-ꓓꓯ ꓬꓲ ꓮꓸ ꓓꓲꓽ ꓠꓲꓹ ꓒꓴꓻ_ ꓟ ꓟꓬꓱꓽ ꓥ ꓡꓳ꓿ ꓘꓴ ꓜꓲ ꓞꓳ ꓠꓬ ꓦ ꓫꓵꓽ ꓪꓴ ꓔꓯ ꓟꓽ ꓠꓲꓹ ꓡꓱꓻ ꓔꓬ ꓕꓯ ꓠꓽ꓾ ꓢ-ꓓꓯ ꓠꓬ ꓟꓽ ꓙ ꓫ꓾ ꓬꓲ_ ꓡꓰꓽ ꓢꓲꓺ ꓤ ꓐꓴ ꓠꓬ ꓦ ꓗꓪ ꓠꓲꓹ ꓡꓱꓻ ꓡ ꓢꓲ꓾ “ꓢꓯꓼ ꓟꓬ ꓝ ꓟꓶ ꓠꓹ ꓟ ꓥꓪ ꓮ ꓫꓵꓽ ꓬꓰ ꓠ ꓗ_ ꓡ?” ꓐꓰ꓾ ꓠ ꓠꓬꓲ ꓪꓴꓸ ꓔꓴ_ ꓕꓯ꓾ ꓢ-ꓓꓯ ꓠꓬ ꓙꓲ-ꓢꓴ_ ꓐꓰ ꓢꓲ-ꓫꓬ-ꓟ-ꓦ ꓡꓰ ꓘꓴ ꓜꓲ ꓞꓳ ꓗꓪ ꓙꓵꓽ ꓞꓹ ꓔꓬ ꓟ ꓙꓵꓽ ꓪ ꓔꓯ ꓒꓬꓹ ꓩꓴ ꓗꓷ ꓠꓹ ꓟ ꓙ ꓖꓶ_ ꓥꓳ꓿
	ꓕꓲ ꓠꓬꓲ ꓙꓳ_ ꓕꓯ ꓟꓴ ꓗꓪ ꓝꓲ ꓓꓴ ꓐꓴ ꓠꓬ ꓪꓴ-ꓢ ꓔꓯ ꓪꓴ ꓓꓵ ꓕꓱꓼ ꓠꓹ ꓟ ꓬꓲꓸ ꓟꓲ ꓙꓬ ꓗꓪ ꓡ_ ꓡꓳ꓿ ꓖꓳ ꓕꓯ ꓢ-ꓓꓯ ꓥ_ ꓟꓲ ꓖꓳ ꓗꓪ ꓛꓲ ꓡ_ ꓡꓳ꓿ ꓖꓳ ꓡꓱ ꓥ_ ꓟꓲ ꓢ-ꓓꓯ ꓠꓽ ꓪꓴ-ꓢ ꓔꓯ ꓪꓴꓸ ꓓꓵ ꓟꓽ ꓕꓱꓼ ꓟ_ ꓡꓰꓽ ꓟꓽ ꓞꓲ꓾ ꓬꓲ ꓠꓲꓹ ꓖꓳꓼ_ ꓟ ꓚꓴꓽ ꓬꓲꓹ ꓔꓯ ꓬꓰ ꓓꓳ ꓡ_ ꓡꓳ꓿ ꓐꓰ 1ꓽ6꓿ ꓢ-ꓓꓯ ꓠꓬ ꓪꓴ-ꓢ ꓔꓯ ꓪꓴ ꓓꓵ ꓕꓱꓼ ꓢꓴ ꓐꓴ ꓠꓲꓹ ꓟ ꓔꓯ ꓙꓵꓽ ꓔ ꓠꓹ ꓟ ꓢꓯꓼ ꓕꓵꓼ ꓢꓲ꓾ ꓪꓴ ꓓꓵ ꓕꓱꓼ ꓢꓴ ꓐꓴ ꓗꓳ ꓡꓳ ꓗꓪ ꓔꓬ ꓗꓴꓸ_ ꓡꓳ꓿ ꓪꓴ-ꓢ ꓬꓲ ꓝꓲ ꓓꓴ ꓕꓲ ꓣꓳ ꓢꓲ ꓫꓬ ꓕꓳ ꓶ ꓢꓳꓺ ꓔꓬ ꓟ ꓔꓯ ꓢ-ꓓꓯ ꓡꓳꓸ ꓟꓳ ꓡꓰ ꓕꓯ꓾ ꓬꓲ ꓠꓬ ꓖꓳ ꓕꓲ ꓣꓳ ꓢꓳꓺ ꓔꓬ ꓟ ꓟꓸ ꓟꓲ ꓬꓲ ꓕꓲ ꓟꓴꓽ ꓔꓯ ꓚꓲꓸ ꓔ_ ꓡꓳ꓿ ꓖꓳ ꓡꓱ ꓢꓲ ꓟꓸ ꓟꓲ ꓕꓲꓽ ꓟꓴꓽ ꓖꓳ ꓟ_ ꓐꓰ ꓗꓪ' ꓫꓵꓽ ꓢꓲ ꓧꓶꓸ ꓕꓯ ꓬꓲ ꓡꓰ ꓟꓸ ꓒꓬꓹ ꓔ ꓢꓴ ꓔꓬ ꓗꓪ ꓔꓱꓹ ꓚꓵꓺ_ ꓟ ꓓꓳꓽ ꓖꓳ ꓟ ꓟꓽ ꓛꓲ ꓬꓰ ꓠꓹ ꓟ꓾ ꓬꓲ ꓠꓲꓹ ꓖꓳꓼ_ ꓟ ꓚꓵꓽ ꓬꓲꓹ ꓔꓯ ꓣꓱꓽ_ ꓡꓳ꓿ ꓮꓽ ꓘꓶꓸ ꓣꓱꓽ ꓬꓯꓼ ꓔꓬ ꓢꓴ ꓔꓯ ꓬꓲꓼ ꓠꓬꓲꓸ ꓖꓶ_ ꓟ ꓓꓳꓽ ꓟꓽ ꓑ ꓙ ꓝꓲ ꓠꓹ ꓟ꓾ ꓢ-ꓓꓯ ꓡꓰ ꓬꓲ ꓪ ꓔꓯ ꓶꓻ ꓡꓯꓼ ꓚꓱꓹ ꓠꓯꓸꓼ ꓗꓪ ꓗꓹ ꓛꓲꓽ ꓔꓬ ꓝꓲ_ ꓡꓳ꓿ ꓓꓳꓽ ꓖꓳ ꓟ ꓔꓯ ꓟꓽ ꓑ ꓙ ꓝꓲ ꓠꓹ ꓟ꓾ ꓚꓴꓽ ꓬꓲꓹ ꓬꓲ ꓫꓵꓽ ꓬꓲ ꓙꓰꓽ ꓣꓱꓽ ꓢꓲ ꓗꓽ ꓔ_ ꓡꓳ꓿
	ꓞꓳ ꓤ ꓔꓯ ꓠꓬꓲꓸ ꓞꓹ_ ꓟ ꓠꓯ ꓞꓲꓹ_ ꓟ ꓑꓶ ꓓꓴ ꓪꓴ-ꓢ ꓟꓬꓱꓽ ꓬꓰ ꓢꓴ ꓐꓴ ꓔꓯ ꓶꓻ ꓡꓲꓽ ꓔꓬ ꓟ ꓔꓯ ꓢ-ꓓꓯ ꓡꓳꓸ ꓟꓳ_ ꓡꓳ꓿ ꓠꓲꓹ ꓟꓽ ꓒꓵꓽ ꓠꓲꓹ ꓟꓽ ꓡꓱꓻ ꓟ_ ꓐꓰ ꓐꓴꓻ_ ꓟ ꓛꓵꓽ_ ꓟ ꓔꓯ ꓒꓬꓹ ꓩꓴ ꓗꓷ ꓐ ꓡ ꓠꓹ ꓟ꓾ ꓪꓴ-ꓢ ꓟꓬꓱꓽ ꓬꓰ ꓢꓴ ꓐꓴ ꓡꓰ ꓪꓴ-ꓢ ꓔꓯ ꓓꓰꓽ ꓔꓬ ꓟ ꓢꓯꓼ ꓔꓯ ꓥ_ ꓟꓲ ꓬꓲ ꓑ ꓙ_ ꓡꓳ꓿ ꓖꓳ ꓕꓯ ꓬꓲ ꓠꓬ ꓞꓳ ꓤ ꓙꓽ ꓠꓲꓹ ꓔꓯ ꓔꓯꓽ ꓡꓰ ꓝꓲ ꓢꓲ ꓑ ꓙ ꓔ ꓟ ꓟꓸ ꓟꓲ ꓔꓯ ꓟꓽ ꓧꓪꓸ ꓛꓲ꓾ ꓐꓰ꓾ ꓗꓷ ꓡꓰ ꓝꓲ ꓠꓹ ꓟ꓾ ꓚꓴꓽ ꓬꓲꓹ ꓬꓲꓸ ꓫꓵꓽ ꓬꓲ ꓙꓰꓽ ꓣꓱꓽ ꓢꓲ ꓞꓳ ꓤ ꓐꓴ ꓔꓯ ꓜꓽ ꓠꓬꓲ ꓓꓳ ꓠꓬꓲ ꓐꓰ ꓗꓹ ꓛꓲ ꓓꓴ ꓧꓪꓺ ꓝꓲ_ ꓡꓳ꓿
	ꓪꓽ ꓟꓽ ꓘꓴ ꓔꓬ ꓢꓴ_ ꓐꓰ ꓢꓲ ꓫꓬ ꓕꓳ ꓶ ꓟꓽ ꓵꓺ ꓔꓬ ꓢꓴ ꓐꓴ ꓠꓬ꓾ ꓢ-ꓓꓯ ꓪꓺ ꓗꓪ ꓪꓴꓻ ꓓꓳꓽ ꓡꓰ_ ꓥꓳ꓾ ꓐꓯ_ ꓟ ꓔꓯ ꓬꓲ ꓢꓷꓸ_ ꓡꓳ꓿ ꓖꓳ ꓟ ꓑꓶ ꓓꓴ ꓞꓳ ꓤ ꓠꓲꓹ ꓟ ꓔꓯ ꓚꓵꓹ ꓣꓴ ꓠꓹ ꓟ꓾ ꓬꓲ ꓠꓬ ꓬꓲ ꓫꓵꓽ ꓬꓲ ꓙꓰꓽ ꓚꓰꓼ ꓓꓳ ꓡ_ ꓡꓳ꓿ ꓪꓴ-ꓢ ꓠꓬ ꓞꓳ ꓤ ꓐꓱ ꓶ ꓟꓬꓱꓽ ꓟꓬꓽ ꓔꓬ ꓕꓯ꓾ ꓢ-ꓓꓯ ꓬꓲ ꓠꓯꓸ ꓘꓪ ꓗꓪ ꓟ ꓓꓻ ꓒ ꓐꓴ ꓥ_ ꓟꓲ ꓟꓬꓱꓽ ꓟꓬꓽ ꓔꓬ_ ꓡꓳ꓿ ꓙꓲ-ꓢꓴ ꓗꓸ ꓠꓯ ꓛꓳ ꓢꓴ ꓐꓴ ꓔꓯ ꓠꓬ꓾ ꓗꓶꓸ ꓢꓴ_ ꓡꓰ ꓐꓰ ꓡꓳꓸ ꓟꓳ ꓝꓲ_ ꓡꓳ꓿ ꓙꓲꓻ_ ꓟ ꓟꓬꓱꓽ ꓕꓲ ꓫꓵꓽ ꓔꓯ ꓟꓳ_ ꓠꓬ꓾ ꓟꓽ ꓔꓱꓹ ꓟ ꓬꓲ ꓔꓶꓺ ꓙꓱꓼ ꓗꓪ ꓐꓰ ꓬꓰ ꓓꓳ ꓡ_ ꓟ ꓥ ꓡꓳ꓾ ꓐꓰ꓾ ꓬꓲ ꓐꓯ_ ꓡꓳ꓿ ꓠꓸ ꓟꓬꓽ ꓥꓳꓽ ꓚꓺ ꓒꓬꓱꓺ_ ꓟ ꓠꓬ ꓢ-ꓓꓯ ꓬꓲ ꓟꓬꓱꓽ ꓥꓳ꓿ ꓟꓽ ꓙ ꓜꓲꓼ ꓢꓴ ꓔꓯ ꓓꓵꓽ ꓙ ꓟꓬꓽ ꓡꓰ ꓝꓲ_ ꓟ_ ꓟꓲ ꓢ-ꓓꓯ ꓟꓬꓱꓽ ꓥ ꓡꓳ꓿ ꓖꓳ ꓡꓱ ꓥ_ ꓟꓲ ꓬꓲ ꓪ ꓮꓽ ꓟ ꓤ ꓠꓱ ꓥ ꓟ꓾ ꓮꓽ ꓟ ꓔꓯ ꓔꓯꓺ ꓢꓳ ꓔꓬ ꓟ_ ꓐꓰ ꓮꓽ ꓟ ꓟꓬꓱꓽ ꓔꓯ ꓣꓱꓽ ꓬꓰ ꓔꓬ ꓟ ꓠꓽ꓾ ꓔꓲꓺ ꓢꓲꓽ_ ꓡꓳ꓿ “ꓬꓲ ꓪ ꓓꓱꓼ_ ꓟ ꓢꓶꓹ ꓢꓶꓽ ꓗꓪ ꓐꓰ ꓬꓲ ꓪ ꓔꓯ ꓠꓴ ꓪ ꓢꓷ_ ꓥꓳ꓿” ꓟ 7ꓽ16 (ꓟꓳ 12ꓽ10)꓿

ꓔꓱꓹ ꓚꓵꓺ_ ꓟ ꓡꓰ ꓢꓲ ꓫꓬ ꓡꓰ ꓝꓲ_ ꓟ

	ꓢ-ꓓꓯ ꓠꓬ ꓞꓳ ꓤ ꓔꓯ ꓐꓬꓺ ꓡꓰ ꓝꓲ ꓠꓹ ꓟ ꓢꓯꓼ ꓕꓵꓼ_ ꓟ ꓗꓪ꓾ ꓞꓳ ꓤ ꓕꓲ ꓣꓳ_ ꓐꓰ ꓕꓲ ꓣꓳ ꓟꓽ ꓫꓱꓸ ꓟ ꓠꓲꓹ ꓥꓳꓺ ꓓꓴ ꓔꓯ ꓛꓳ ꓢꓲ꓾ ꓟꓽ ꓔꓱꓹ ꓟ ꓟꓸ ꓟꓲ ꓔꓯ ꓙ ꓖꓶ ꓔ_ ꓡꓳ꓿ ꓓꓵ ꓙ ꓟꓬꓽ_ ꓟ_ ꓐꓰ ꓟꓽ ꓙꓵꓻ ꓟ ꓠꓲꓹ ꓟ ꓔꓯ ꓪꓴꓽ ꓡ ꓝꓲ_ ꓟ ꓠꓲꓹ ꓟ ꓟꓽ ꓔꓱꓹ ꓟ_ ꓐꓰ꓾ ꓪꓴꓽ ꓡ ꓟꓴ ꓡ_ ꓟ ꓔꓯ ꓗꓽ ꓗꓷ_ ꓡꓳ ꓫꓵꓽ ꓘꓴ ꓜꓲ ꓞꓳ ꓗꓪ ꓓꓳꓺ ꓡ ꓠꓹ ꓟ ꓠꓬ꓾ ꓢ-ꓓꓯ ꓚꓴꓽ ꓬꓲꓹ ꓥ ꓡꓳ꓿ ꓪꓴ-ꓢ_ ꓐꓰ ꓪꓴ-ꓢ ꓐꓯ ꓘꓶ ꓔꓯ ꓟꓽ ꓙꓵꓻ ꓢꓴ ꓐꓴ ꓥ_ ꓟꓲ ꓔꓱꓹ ꓚꓵꓺ_ ꓟ ꓗꓺ ꓫꓵ ꓕꓲꓽ ꓐꓱ ꓔꓯ ꓘꓳ ꓣꓴ ꓢꓲ꓾ ꓙꓲ-ꓢꓴ ꓢꓲꓺ ꓒ ꓒꓬꓱꓼ ꓡ_ ꓡꓳ꓿ ꓖꓳ ꓡꓱ ꓢꓲ ꓬꓲ ꓪ ꓟꓽ ꓔꓱꓹ ꓟ ꓙꓵꓻ ꓚꓱꓹ ꓔꓯ ꓠꓬ ꓢꓲ ꓫꓬ ꓕꓳ ꓶ ꓗꓪ ꓟ ꓙꓵꓻ ꓚꓱꓹ ꓥ ꓡꓳ꓾ ꓐꓯ_ ꓡꓳ꓿ ꓔꓱꓹ ꓚꓵꓺ_ ꓟ ꓔꓯ ꓠꓲꓹ ꓒꓴ ꓒꓴ_ ꓐꓰ ꓘꓳ ꓣꓴ_ ꓕꓯ꓾ ꓘꓳ ꓣꓴ ꓢꓴ ꓬꓲ ꓦꓻ ꓔꓯ ꓢꓲ ꓫꓬ ꓡꓰ ꓝꓲ_ ꓡꓳ꓾ ꓐꓯ_ ꓟ ꓔꓯ ꓢ-ꓓꓯ ꓢꓷ_ ꓠꓬꓲ꓾ ꓬꓲ ꓠꓬ ꓟꓽ ꓔꓱꓹ ꓟ ꓙꓵꓻ ꓚꓱꓹ꓾ ꓥ ꓠꓬ ꓶꓼ ꓥꓳꓽ ꓫꓱꓹ ꓥꓳꓽ ꓠꓱꓸ ꓐꓯ ꓕꓲꓽ ꓟ ꓔꓯ ꓚꓰꓼ ꓓꓳ ꓡ_ ꓡꓳ꓿ ꓬꓲ ꓚꓰ ꓬꓲ ꓪꓴ ꓕꓯ_ ꓡꓰ ꓪꓴ-ꓢ ꓚꓳ ꓑ ꓐꓴ ꓠꓬ꓾ ꓟꓽ ꓔꓱꓹ ꓟ ꓟꓸ ꓒ ꓐꓴ ꓔꓯ ꓮꓸ ꓓꓲꓽ ꓥꓶꓺ ꓢꓴ꓾ ꓞꓳ ꓦ ꓔꓯ ꓛꓬꓼ ꓟꓵꓽ ꓗꓪ ꓧꓳꓽ ꓙꓰ ꓢꓴ_ ꓐꓰ ꓟꓽ ꓔꓱꓹ ꓟ ꓟꓸ ꓟꓲ ꓔꓯ ꓞꓳ ꓤ ꓐꓴ ꓠꓲꓹ ꓟ ꓗꓪ ꓬꓲꓸ ꓚꓰꓺ ꓣꓱ ꓕꓶꓻ ꓡꓰ ꓗꓪ ꓛꓲ ꓟꓸ ꓒꓬꓹ ꓢꓴ ꓚꓬꓹ ꓔ ꓢꓲ꓾ ꓬꓲ ꓪ ꓔꓯ ꓔꓳꓹ ꓗꓳꓸ ꓡ_ ꓡꓳ꓿ ꓬꓲ-ꓡꓲ-ꓬ꓾ ꓬꓰ-ꓡꓲ-ꓟꓲ_ ꓐꓰ ꓒꓳ-ꓡꓳ ꓐꓴ ꓠꓬ ꓞꓳ ꓤ ꓐꓴ ꓔꓯ ꓪꓴ-ꓢ ꓐꓯ ꓘꓶꓽ ꓔꓯ ꓐꓰ ꓧꓹ ꓙꓰ ꓝꓲ ꓢꓴ ꓐꓴ ꓔꓯ ꓕꓶꓻ ꓕꓶꓻ_ ꓐꓰ ꓔꓳꓹ_ ꓡꓳ꓿ ꓔꓱꓹ ꓚꓵꓺ_ ꓟ ꓙꓵꓻ ꓚꓱꓹ ꓔꓯ ꓬꓳꓹ ꓚꓲꓽ_ ꓟ ꓟꓽ ꓚꓬꓹ ꓢꓴ ꓔꓯ ꓥ_ ꓟꓲ ꓬꓲ ꓪ ꓡꓰ ꓕꓼ_ ꓡꓳ꓿
	ꓟꓽ ꓔꓲꓺ ꓢꓲꓽ ꓟ ꓢꓲ ꓫꓬ ꓕꓳ ꓶ ꓒꓶꓻ ꓚꓱꓹ_ ꓐꓰ ꓙꓲ-ꓢꓴ ꓢꓲꓺ ꓤ ꓗꓳ ꓡꓳ ꓗꓪ ꓧꓳꓺ ꓡꓯ ꓘꓳ ꓓꓴ ꓒꓬꓱꓼ ꓡ ꓝꓲ_ ꓟ ꓗ ꓫꓵꓺ ꓐꓴ ꓠꓬ꓾ ꓢ-ꓓꓯ ꓡꓰ ꓢꓯꓼ ꓕꓵꓼ ꓣꓱꓽ ꓬꓰ ꓔ_ ꓟ ꓟꓬꓱꓽ ꓥ ꓡꓳ꓿ ꓘꓴ ꓜꓲ ꓞꓳ ꓕꓲꓽ ꓜꓴꓻ_ ꓐꓰ ꓕꓲ ꓜꓴꓻ ꓟꓽ ꓧꓳꓹ ꓡꓯ ꓘꓳ ꓟ ꓟꓬꓽ ꓐꓱ ꓠꓬ꓾ ꓞꓳ ꓤ ꓟꓬꓽ ꓐꓱ ꓠꓲꓹ ꓡꓱꓻ ꓔꓬ ꓟ ꓚꓱꓹ (ꓗꓺ ꓫꓵꓺ) ꓕꓲ ꓫꓵꓽ ꓫꓵꓽ ꓔꓯ ꓘꓳ ꓣꓴ ꓢꓲ꓾ ꓢꓲ ꓫꓬ ꓕꓳ ꓶ ꓔꓯ ꓬꓲ ꓪꓴꓸ ꓔꓲꓸ ꓑꓺ ꓡꓰ ꓝꓲ_ ꓟ ꓗꓪ ꓐꓰ ꓒꓬꓱꓼ ꓡ_ ꓟ ꓥ ꓡꓳ꓿
	ꓟꓽ ꓔꓱꓹ ꓟ ꓟꓸ ꓟꓲ ꓔꓯ ꓡꓯ ꓫꓵ ꓙꓳꓻ ꓕꓶꓻ ꓡꓰ ꓝꓲ ꓠꓹ ꓟ꓾ ꓕꓲ ꓐꓱ ꓢꓴ ꓡꓰ ꓬꓲ ꓪ ꓙꓵꓻ ꓚꓱꓹ ꓔꓯ ꓔꓳꓹ ꓙ ꓓꓴ ꓟꓸ ꓟꓲ ꓝꓲꓸ ꓔꓯ ꓢꓲꓺ ꓣꓱꓽ_ ꓡꓳ꓿ ꓬꓲꓸ ꓪ ꓓꓵꓽ ꓙ_ ꓟ_ ꓐꓰ ꓟꓽ ꓧꓳꓹ ꓟ ꓟꓸ ꓟꓲ ꓝꓲꓸ ꓔꓯ ꓠꓬ ꓡꓳꓺ ꓔ_ ꓡꓳ꓿ ꓮꓽ ꓠꓱ ꓟ ꓩꓴꓺ ꓬꓲꓸ ꓚꓴꓽ ꓬꓲꓹ ꓐꓲꓺ ꓞꓹ ꓢꓴ ꓠꓬ꓾ ꓧꓪꓽ ꓠꓲꓹ ꓡꓶꓽ ꓔꓯ ꓛꓳ ꓢꓲ ꓢꓲ ꓫꓬ ꓕꓳ ꓶ ꓔꓯ ꓒꓶꓻ_ ꓡꓳ꓿ ꓕꓲ ꓐꓱ ꓢꓴ ꓡꓰ ꓢꓲ ꓫꓬ ꓕꓳ ꓶ ꓗꓪ ꓣꓱꓽ ꓔ ꓟ ꓔꓯꓺ ꓐꓬꓱꓽ ꓔꓯ ꓢꓲ ꓫꓬ ꓕꓳ ꓶ ꓔꓯ ꓛꓳꓻ ꓢꓲ ꓬꓲꓸ ꓟꓸ ꓟꓲ ꓟꓽ ꓒꓶꓻ ꓒꓶ꓾ ꓚꓲ ꓛꓬ ꓓꓵꓽ ꓙ_ ꓟ_ ꓡꓰ ꓐꓰ ꓬꓲꓹ ꓢꓶ ꓒꓶꓻ ꓢꓲ꓾ ꓬꓲ ꓪ ꓒꓶꓻ ꓘꓶꓽ ꓔꓯ ꓠꓬ ꓢꓲ ꓫꓬ ꓕꓳ ꓶ ꓗꓪ ꓟ ꓟꓸ ꓘꓶꓽ_ ꓡꓰ ꓐꓰ ꓟꓸ ꓖꓶ ꓔꓬ_ ꓡꓳ꓿

ꓢꓲ ꓫꓬ ꓕꓳ ꓶ ꓕꓲ ꓑꓷꓠ ꓡꓱꓸꓼ ꓠꓬ ꓚꓱꓹ ꓟꓳꓸ ꓖꓶ ꓓꓴ ꓥ ꓡꓳ

	ꓢꓲ ꓫꓬ ꓕꓳ ꓶ ꓗꓪ ꓮ ꓡꓲ ꓟꓸ ꓖꓶ ꓔ ꓠꓬ ꓬꓲ ꓖꓳ ꓡꓱ ꓘꓳ ꓣꓴ ꓠꓹ ꓟ ꓓꓵꓽ ꓙ ꓞꓷꓹ ꓔ ꓢꓲ ꓢꓲ ꓫꓬ ꓕꓳ ꓶ ꓔꓯ ꓢꓳꓺ_ ꓕꓯ꓾ ꓬꓲ ꓟꓸ ꓟꓲ ꓔꓯ ꓙ ꓜꓲꓼ ꓡ_ ꓡꓳ꓿ ꓢꓲ ꓫꓬ ꓕꓳ ꓶ ꓕꓲ ꓑꓷꓠ ꓡꓱꓸꓼ꓾ ꓢꓲ ꓫꓬ ꓕꓳ ꓶ ꓗꓪ ꓮ ꓡꓲ ꓓꓯꓹ_ ꓠꓬ ꓬꓲ ꓖꓳ ꓡꓱ ꓞꓳ ꓤ ꓔꓯ ꓟꓸ ꓖꓶ ꓠ ꓗ_ ꓡꓳ꓿
	ꓬꓰ-ꓧꓳ-ꓧꓪ ꓪꓴ-ꓢ ꓠꓬ ꓞꓳ ꓤ ꓐꓴ ꓔꓯ ꓒꓬꓱꓼ ꓡ ꓠ ꓗ_ ꓟ ꓟꓷ ꓠꓷ ꓝ ꓘꓶꓽ ꓐꓯ ꓟꓸ ꓖꓶ_ ꓟ_ ꓡꓰ ꓐꓰ꓾ ꓙꓲ-ꓢꓴ_ ꓐꓰ ꓕꓲ ꓛꓳꓻ_ ꓟꓴ ꓗꓪ ꓝꓲ ꓓꓴ ꓐꓴ ꓥ_ ꓟꓲ꓾ ꓓ-ꓠꓲ-ꓡꓰ_ ꓐꓰ ꓬꓳ-ꓦ ꓐꓴ ꓔꓯ ꓟꓽ ꓟꓶ ꓫꓵ ꓕꓯ ꓒꓬꓱꓼ ꓡ ꓠ ꓗ_ ꓟ ꓫꓵꓽ ꓪꓴ ꓐꓯ ꓖꓶ_ ꓡꓳ꓿ ꓢꓯꓼ ꓟꓬ ꓝ ꓟꓶ ꓠꓹ ꓟ ꓐꓱ ꓶ ꓬꓳꓹ ꓚꓲꓽ_ ꓟ ꓔꓯ ꓠꓲꓹ ꓔꓱꓹ ꓠꓲꓹ ꓓꓰꓺ ꓓꓰꓺ_ ꓐꓰ ꓧꓪꓺ ꓔꓬ ꓢꓴ ꓔꓯ ꓥꓸ ꓟꓳꓸ ꓖꓶ_ ꓟ ꓗꓪ꓾ ꓙ ꓜꓲꓼ ꓫ_ ꓟ ꓚꓱꓹ ꓔꓯ ꓟꓽ ꓣꓱꓽ꓿ ꓶꓼ ꓓꓰꓽ ꓪ ꓘꓴ ꓢꓲ ꓢꓳꓺ ꓔꓬ ꓢꓴ ꓐꓱ ꓶ ꓢꓲ ꓫꓬ ꓕꓳ ꓶ ꓠꓬ ꓔꓲꓺ ꓢꓲꓽ ꓢꓲꓽ_ ꓐꓰ ꓙ ꓜꓲꓼ ꓡꓰ ꓓ_ ꓟ ꓥ ꓡꓳ꓿
	ꓞꓳ ꓤ ꓐꓴ ꓠꓬ “ꓕꓽ ꓘꓳꓻ ꓙꓰ ꓝꓲ꓾ ꓠꓲꓹ ꓟ ꓦꓲꓺ ꓖꓶ꓾” ꓐꓰ ꓐꓯ ꓢꓲ꓾ ꓢ-ꓓꓯ ꓚꓴꓽ ꓬꓲꓹ ꓠꓯꓸꓼ ꓗꓪ ꓟꓬꓺ ꓔꓶꓺ ꓢꓴ_ ꓡꓰ ꓐꓰ ꓔꓷꓹ ꓓꓵꓽ ꓙꓰ ꓔꓬ_ ꓡꓳ꓿ ꓢ-ꓓꓯ ꓠꓬ ꓢꓲ ꓫꓬ ꓕꓳ ꓶ ꓠꓬꓲ ꓖꓴ ꓗꓪ ꓞꓳ ꓤ ꓓꓵꓽ ꓙ ꓚꓱꓹ ꓔꓯ ꓡꓶꓸ ꓑ ꓗꓷ ꓔꓬ_ ꓡꓳ꓿ ꓘꓴ ꓜꓲ ꓞꓳ ꓐꓴ ꓠꓬ ꓪꓴ-ꓢ ꓬꓲ ꓙꓵꓽ ꓗ ꓔꓯ ꓡꓳꓺ ꓩꓴ ꓗꓷ ꓢꓲ꓾ ꓮ ꓟꓶ ꓠꓽ ꓩꓴ ꓔ_ ꓟ ꓟꓶ ꓗꓷꓳ꓾ ꓐꓰ꓾ ꓐꓯ ꓔꓬ ꓕꓯ꓾ ꓝꓴꓲ ꓞꓳꓹ ꓚꓺ ꓠꓯꓸꓼ ꓗꓪ ꓪꓴꓻ ꓓꓳꓽ ꓡꓰꓳ꓿
	ꓪꓴ-ꓢ ꓠꓬ ꓟꓲ ꓠꓯ ꓢꓷ ꓠꓲꓹ ꓙꓳ ꓢꓴ ꓐꓴ ꓡꓰ ꓧꓪꓺ ꓟꓰꓹ ꓓꓳ ꓡ_ ꓡꓳ ꓫꓵꓽ ꓔꓯ ꓣꓱꓽ ꓢꓲ꓾ ꓟꓲ ꓠꓯ ꓞꓳ ꓤ ꓐꓴ ꓔꓯ ꓢꓷꓸ ꓠꓲꓹ ꓡꓴꓽ ꓖꓶ_ ꓡꓳ꓿ ꓖꓳ ꓡꓱ ꓥ_ ꓟꓲ ꓢꓲ ꓫꓬ ꓕꓳ ꓶ ꓗꓪ ꓐꓰ ꓥꓸ ꓟꓳꓸ ꓖꓶ_ ꓟ ꓔꓯ ꓟꓽ ꓘꓳ ꓣꓴ ꓟꓶ ꓕꓯ ꓠꓽ꓾ ꓢꓷꓸ ꓠꓲꓹ ꓮꓸ ꓓꓲꓽ ꓙꓳ ꓢꓴ ꓥ_ ꓟꓲ ꓪꓴ-ꓢ ꓬꓲ ꓟꓳꓸ ꓖꓶ ꓓꓴ_ ꓐꓰ ꓟꓲ ꓠꓯ ꓢꓷ ꓠꓲꓹ ꓥꓳꓺ ꓡꓯꓼ ꓘꓳ ꓞꓹ ꓟ ꓔꓯ ꓢꓷꓸ ꓟꓽ ꓐ ꓡ꓿
	ꓞꓳ ꓤ ꓢꓷ ꓠꓲꓹ ꓙ ꓜꓲꓼ ꓠꓲꓹ ꓠꓬ ꓟꓽ ꓐꓲꓺ ꓜꓲꓼ꓿ ꓖꓳ ꓟ ꓑꓶ ꓓꓴ ꓟꓲ ꓠꓯ ꓢꓷ ꓠꓲꓹ_ ꓐꓰ ꓢꓲ ꓫꓬ ꓕꓳ ꓶ ꓔꓯ ꓞꓳ ꓤ ꓐꓴ ꓔꓯꓺ ꓟꓸ ꓖꓶ ꓟꓽ ꓐ ꓡ꓿ ꓟꓲ ꓠꓯ ꓞꓳ ꓤ ꓐꓴ ꓠꓬ ꓬꓲꓸ ꓑꓶꓸ ꓙꓳ ꓙꓳ_ ꓐꓰ ꓚꓵꓸ ꓚꓺ ꓟꓸ ꓖꓶ ꓐ ꓡ_ ꓟ꓾ ꓥ ꓠꓬ ꓒꓶꓻ ꓟꓸ ꓖꓶ ꓡ_ ꓟ ꓚꓱꓹ ꓔꓯ_ ꓡꓰꓽ ꓘꓳ ꓣꓴ_ ꓡꓳ꓿ ꓪꓴ-ꓢ ꓐꓯ ꓘꓶ ꓔꓯ ꓠꓬ “ꓔꓳꓹ_ ꓟ ꓢꓷ ꓠꓲꓹ” ꓡꓰ ꓔꓯꓺ ꓠꓬꓲ ꓠ ꓗ_ ꓡꓳ꓾ ꓐꓰ꓾ ꓞꓳ ꓤ ꓐꓴ ꓓꓵ ꓙ_ ꓡꓳ꓿ 1 ꓕꓲ 6ꓽ20꓿ ꓒꓬꓱꓼ ꓞꓹ ꓟꓳꓻ ꓞꓹ ꓔꓬ ꓡꓳ ꓫꓵꓽ ꓔꓯ ꓬꓲꓸ ꓚꓰꓺ ꓬꓰ ꓢꓲ ꓚꓰꓼ ꓢꓴ_ ꓐꓰ ꓚꓰꓼ ꓢꓴ ꓬꓲ ꓟꓬꓱꓽ ꓔꓯ ꓒꓶꓻ ꓟꓸ ꓖꓶ ꓟꓽ ꓐ ꓡ꓿ ꓢꓲ ꓫꓬ ꓕꓳ ꓶ ꓗꓪ ꓐꓳ ꓔ ꓟ ꓠꓬ ꓦ ꓡꓱ ꓐꓳ ꓓꓻ_ ꓡꓳ ꓫꓵꓽ ꓟꓽ ꓥ꓾ ꓐꓰ꓾ ꓞꓳ ꓤ ꓐꓴ ꓓꓵꓽ ꓙ_ ꓡꓳ꓿ ꓘꓶ ꓫꓵ ꓡꓵꓺ_ ꓐꓰ ꓘꓶ ꓫꓵꓽ ꓫꓵꓼ ꓔꓯ ꓓꓵꓽ ꓙ ꓟꓬꓽ ꓢꓴ ꓠꓬ꓾ ꓪꓴ-ꓢ ꓙꓳ_ ꓟ ꓔꓯ_ ꓟꓲ ꓓꓵꓽ ꓙ ꓟꓬꓽ_ ꓥꓳ꓿ ꓬꓲ ꓪ ꓠꓬ ꓙꓵꓻ ꓠꓲꓹ ꓗꓪ ꓬꓲꓸ ꓚꓰꓺ ꓟꓽ ꓕꓶꓻ ꓞꓹ_ ꓟ ꓑꓶ ꓓꓴ꓾ ꓙꓵꓻ ꓠꓲꓹ ꓢꓯꓼ ꓐꓽ_ ꓡꓳ꓿ ꓧ 2ꓽ2ꓼ ꓖꓪ 97ꓽ11꓿
	ꓚꓲ ꓛꓬ ꓠꓲꓹ ꓡꓶꓽ ꓔꓯ ꓟꓽ ꓣꓓꓠ ꓟ ꓦꓻ ꓟꓸ ꓟꓲ ꓔꓯ ꓚꓺ ꓟꓸ ꓖꓶ_ ꓟ ꓠꓲꓸ ꓡꓰ ꓕꓯ꓾ ꓞꓳ ꓤ ꓐꓴ ꓡꓰ ꓫꓱꓸ ꓖꓶ_ ꓟ ꓪ ꓜꓲ ꓘꓳ ꓣꓴ ꓟꓶ_ ꓡꓳ꓿ ꓞꓳ ꓤ ꓠꓲꓹ ꓡꓶꓽ ꓔꓯ ꓐꓲꓺ ꓜꓲꓼ ꓡꓰ ꓝꓲ ꓠꓹ ꓟ꓾ ꓢ-ꓓꓯ ꓙ ꓖꓶ ꓔ_ ꓡꓳ꓿ ꓬꓲ ꓠꓬ ꓔꓱꓹ ꓚꓵꓺ_ ꓟ ꓟꓸ ꓟꓲ ꓔꓲ ꓫꓵ꓾ ꓗꓶꓸ ꓘꓶꓽ ꓟꓸ ꓖꓶ ꓡ_ ꓥꓳ꓿ ꓣꓳ-ꓟ ꓘꓴ ꓜꓲ ꓞꓳ ꓠꓬ ꓚꓱꓹ ꓕꓱ ꓟ ꓔꓯ ꓣꓱꓽ ꓢꓲ꓾ ꓞꓳ ꓤ ꓠꓲꓹ ꓟ ꓔꓯ ꓣꓴꓻ ꓓꓳꓽ ꓗꓷ_ ꓡꓳ꓿ ꓡꓯ ꓐꓳ ꓔꓶ ꓓꓴ_ ꓐꓰ ꓗꓪ' ꓫꓵꓽ_ ꓟ ꓔꓱꓹ ꓚꓵꓺ_ ꓟ ꓔꓯ ꓟꓽ ꓘꓳ ꓣꓴ ꓢꓲ꓾ ꓑ-ꓣꓳ-ꓔꓰ-ꓢꓶꓽ-ꓔꓯ ꓐꓴ ꓠꓬ ꓚꓱꓹ ꓡꓵꓺ ꓗꓪ ꓫꓱꓽ ꓔꓬ_ ꓡꓳ꓿ ꓟꓲ ꓠꓯ_ ꓐꓰ ꓪꓽ ꓡꓯꓼ ꓘꓳ ꓡꓰ_ ꓟ ꓚꓱꓹ ꓔꓯ ꓢꓳꓺ ꓢꓴ ꓐꓴ ꓠꓬ꓾ “ꓟꓶꓽ ꓬꓰ ꓓꓴ ꓟꓽ ꓔꓱꓹ ꓟ ꓟꓸ ꓟꓲ” ꓔꓯ ꓘꓳ ꓣꓴ ꓟꓶ ꓡꓰ_ ꓥꓳ꓿ 2 ꓒꓲ 2ꓽ1꓿ ꓗꓶꓸ_ ꓟ ꓔꓯ ꓙꓳꓺ ꓛꓱꓽ ꓡꓰ ꓢꓴ ꓠꓬ꓾ ꓗꓶꓸ_ ꓟ ꓬꓲ ꓐꓶꓹ ꓔꓳꓹ ꓜꓳꓽ_ ꓥꓳ꓿ “ꓖꓳ ꓟ ꓑꓶ ꓓꓴ ꓗꓶꓸ_ ꓟ ꓔꓯ ꓙꓵꓻ ꓠꓹ ꓟ ꓪꓴ-ꓢ ꓡꓰ ꓬꓲ ꓪ ꓔꓯ ꓪꓴꓸ ꓙꓰ_ ꓟ ꓗꓪ ꓢꓯꓼ ꓕꓵꓼ_ ꓟ ꓠꓲꓹ ꓟ ꓖꓶ_ ꓡꓳ꓿ ꓕꓱ ꓟ ꓠꓬ ꓔꓱꓹ ꓚꓵꓺ_ ꓟ ꓔꓯ ꓟꓽ ꓙꓵ ꓢꓲ꓾ ꓟꓽ ꓙꓲ ꓫꓬ ꓟ ꓔꓯ ꓠꓲꓹ ꓒꓴ ꓢꓴ ꓮ ꓙꓵꓼ ꓔꓯ ꓐꓯ ꓟꓴ ꓘꓶꓽ ꓠꓹ ꓟ ꓥ ꓡꓳ꓿”

ꓙꓲꓻ ꓣꓴꓽ ꓓꓴ ꓙꓳ_ ꓟ ꓛꓬꓻ ꓖꓴ ꓥꓳꓽ ꓖꓴ

	ꓞꓳ ꓦ ꓘꓴꓻ_ ꓟ_ ꓐꓰ ꓗꓴꓸ ꓙꓲ ꓙꓳ_ ꓟ ꓗꓶꓸ_ ꓟ ꓚꓱꓹ ꓠꓬ꓾ ꓢ-ꓓꓯ ꓧꓪꓸ ꓡꓰ ꓔꓬ ꓟ ꓕꓲꓽ ꓚꓱꓹ ꓥ ꓡꓳ꓿ ꓔꓱꓹ ꓚꓵꓺ_ ꓟ ꓔꓯ ꓡꓳꓺ ꓩꓴ ꓗꓷ ꓕꓯ ꓞꓳ ꓤ ꓐꓴ ꓠꓬ꓾ ꓗꓶꓸ_ ꓟ ꓠꓯꓸꓼ ꓗꓪ ꓞꓰꓻ ꓓꓵꓽ ꓙꓰ_ ꓡꓳ꓿ 
	ꓠꓱꓸ ꓐꓯ ꓛꓬꓻ ꓖꓴ ꓥꓳꓽ ꓖꓴ ꓕꓲ ꓟ ꓠꓬ꓾ ꓙꓲ-ꓢꓴ ꓠꓬ ꓬꓲ ꓟꓲ ꓠꓯ ꓪ ꓟꓽ ꓦꓵꓻ ꓡ ꓧꓶꓸ ꓕꓯ ꓟꓽ ꓙꓳꓻ ꓗꓳꓸ꓾ ꓥ ꓠꓬ ꓟꓲ ꓠꓯ ꓗꓪ ꓦꓵꓻ ꓡ ꓕꓯ ꓢꓲ_ ꓡꓰꓽ ꓙꓳꓻ ꓪꓴꓸ ꓔꓴ_ ꓡꓳ꓾ ꓐꓰ꓾ ꓟꓸ ꓖꓶ_ ꓟ ꓟꓸ ꓟꓲ ꓥ ꓡꓳ꓿ ꓟꓸ ꓟꓲ ꓕꓱ ꓟ ꓠꓬ꓾ ꓟꓲ ꓠꓯ ꓕꓱ ꓟ ꓟꓽ ꓙꓳ ꓕꓯ_ ꓡꓰ ꓙꓲ-ꓢꓴ ꓠꓬ ꓐꓹ ꓐ ꓪꓴ-ꓢ_ ꓐꓰ ꓕꓲ ꓪꓺꓼ ꓙꓳ ꓔꓬ ꓡꓳ꓾ ꓐꓰ꓾ ꓙꓲ-ꓢꓴ ꓬꓲ ꓚꓲ ꓛꓬ ꓡꓰ ꓐꓯ ꓔ_ ꓟ ꓐꓯ ꓘꓶ ꓔꓯ ꓟꓽ ꓧꓳꓹ꓿ ꓢꓲ ꓫꓬ ꓕꓳ ꓶ ꓠꓬ ꓪꓴ-ꓢ ꓡꓰ ꓖꓶ ꓔ ꓟ ꓟꓳꓸ ꓖꓶ ꓓꓴ ꓥ ꓡꓳ꓾ ꓐꓯ_ ꓟ ꓙꓵꓻ ꓚꓱꓹ ꓔꓯ ꓟꓽ ꓔꓱꓹ ꓟ ꓟꓸ ꓟꓲ ꓕꓱ ꓟ ꓡꓰ ꓠꓻ ꓡꓰ ꓝꓲ_ ꓡꓳ꓿ ꓙꓲ-ꓢꓴ ꓠꓬ ꓪꓴ-ꓢ ꓥ ꓟ ꓟꓸ ꓟꓲ ꓔꓯ ꓟꓽ ꓙꓵꓻ ꓢꓴ_ ꓐꓰ ꓧꓳꓺ ꓡꓯꓼ ꓘꓳ ꓢꓲ ꓮꓸ ꓫꓵꓽ ꓙꓲꓻ ꓖꓴ ꓟꓽ ꓙꓳ꓿ ꓮ ꓡꓲ ꓡꓴ ꓫꓵꓽ ꓒꓶꓻ ꓟꓸ ꓖꓶ ꓚꓱꓹ ꓡꓰ ꓥ_ ꓟꓲ ꓬꓲ ꓪ ꓔꓯ ꓙ ꓜꓲꓼ ꓡꓰ ꓝꓲ ꓟꓽ ꓐ ꓡꓻꓳ꓿ ꓟꓽ ꓔꓱꓹ ꓟ ꓟꓸ ꓟꓲ ꓕꓱ ꓟ ꓔꓯ ꓟꓽ ꓘꓳ ꓣꓴ ꓔ ꓢꓴ_ ꓡꓰꓽ꓾ ꓙꓲ-ꓢꓴ ꓟꓸ ꓟꓲ_ ꓐꓰ ꓪꓴ-ꓢ ꓡꓰ ꓞꓳ ꓤ ꓔꓯ ꓚꓬꓴꓹ_ ꓟ ꓚꓴꓽ ꓬꓲꓹ ꓔꓯ ꓬꓲ ꓜꓶꓻ ꓙ ꓜꓲꓼ ꓐ ꓡ_ ꓥꓳ꓿
	ꓛꓬ ꓖꓴ ꓥꓳꓽ ꓖꓴ ꓝꓮꓲ ꓕꓲꓽ ꓟ ꓠꓬ꓾ ꓢ-ꓓꓯ ꓠꓬ ꓬꓲꓸ ꓣꓳꓺ ꓕꓲ ꓣꓳ ꓟꓽ ꓥ꓾ ꓞꓳ ꓤ ꓐꓴ ꓥꓶꓺ_ ꓟ ꓓꓵ ꓙ ꓚꓱꓹ_ ꓐꓰ ꓟꓽ ꓙꓲꓻ ꓟ ꓠꓲꓹ ꓟ ꓔꓯ ꓔꓯꓺ ꓟꓳꓸ ꓖꓶ ꓠꓹ ꓟ꓾ ꓢ-ꓓꓯ꓾ ꓐꓯ_ ꓟ ꓟꓬꓱꓺ ꓔꓯ ꓢꓲ ꓫꓬ ꓕꓳ ꓶ ꓗꓪ ꓐꓳ ꓔ_ ꓟ ꓥ ꓡꓳ꓾ ꓐꓰ꓾ ꓙꓵ_ ꓟ ꓙꓵꓻ ꓚꓱꓹ ꓥ ꓡꓳ꓿
	ꓙꓲ-ꓢꓴ ꓠꓬꓲꓽ ꓧꓪꓹ ꓕꓲ ꓧꓪꓹ ꓬꓯꓼ ꓡ_ ꓟ ꓠꓬ꓾ ꓞꓳ ꓤ ꓫꓵꓻ_ ꓕꓯ꓾ ꓫꓵꓻ ꓢꓴ ꓖꓳ ꓕꓲ ꓣꓳ ꓔꓬ ꓗꓪ ꓙꓲ-ꓢꓴ ꓡ_ ꓟ ꓔꓯ ꓐꓯ_ ꓡꓳ꓾ ꓐꓰ꓾ ꓟꓸ ꓖꓶ_ ꓟ ꓟꓸ ꓟꓲ ꓠꓽ꓾ ꓟꓴ ꓗꓴꓸ ꓜꓶꓽ ꓠꓬꓲ ꓐꓰ ꓙꓲ-ꓢꓴ ꓬꓯꓼ ꓡ_ ꓟ ꓔꓯ ꓙꓵꓻ ꓥꓳꓽ ꓡꓰ ꓝꓲ ꓠꓹ ꓟ ꓙ ꓖꓶ ꓔ ꓟ ꓗꓶꓸ ꓘꓶꓽ ꓕꓲ ꓟ ꓥ ꓡꓳ꓿ “ꓕꓱꓻꓼ꓾ ꓙꓲ-ꓢꓴ ꓕꓻ ꓔꓬ_ ꓡꓳ꓾” ꓐꓰ ꓢ-ꓓꓯ ꓡꓰ ꓗꓶꓸ ꓢꓲ꓾ ꓖꓳ ꓟ ꓔꓯ ꓙꓵꓻ ꓢꓴ ꓐꓴ ꓠꓬ ꓟꓶꓽ ꓬꓰ_ ꓥꓳ꓿ ꓟ 24ꓽ23-26ꓼ 1 ꓕꓰ 2ꓽ10-12ꓼ 1 ꓡꓱ 2ꓽ14꓿ 
	ꓪ ꓘꓴ ꓘꓶꓽ ꓔꓯ ꓓꓽ ꓔꓳꓹ_ ꓡꓳ꓾ ꓐꓯ_ ꓟ ꓠꓬ ꓒꓬꓱꓼ ꓡ ꓟꓽ ꓓ꓾ ꓐꓰ꓾ ꓟꓲ ꓠꓯ ꓢꓷ ꓠꓲꓹ ꓙꓳ ꓢꓴ ꓐꓴ ꓡꓰ ꓐꓯ_ ꓡꓳ꓿ ꓕꓱ ꓟ ꓠꓬ ꓚꓵꓺ ꓚꓵꓺ ꓟꓽ ꓙꓳ ꓟ ꓕꓲ ꓫꓵꓽ ꓥ ꓡꓳ꓿ ꓒꓬꓱꓼ ꓞꓹ ꓟꓳꓻ ꓞꓹ ꓔꓬ ꓟ ꓚꓱꓹ ꓔꓯ ꓠꓬ꓾ ꓪꓴ-ꓢ ꓥ_ ꓟꓲ ꓑꓶꓸ ꓡꓰ ꓝꓲ ꓟꓽ ꓐ ꓡ꓾ ꓐꓰ꓾ ꓬꓲ ꓪ ꓡꓰ ꓐꓯ_ ꓡꓳ꓿ ꓪꓴ-ꓢ ꓔꓯ ꓠꓬ ꓬꓲ ꓙꓵꓽ ꓗ ꓡꓰ ꓗꓽ ꓔ ꓐ ꓡ_ ꓟ_ ꓡꓰ ꓐꓰ꓾ ꓥ ꓠꓬ ꓪꓴ-ꓢ ꓠꓬ ꓬꓲ ꓙꓵꓽ ꓗ ꓠꓯꓸ ꓘꓪ ꓗꓪ ꓔꓬ ꓟ_ ꓡꓰ ꓐꓰ꓾ ꓬꓲ ꓪ ꓡꓰ ꓟꓳꓸ ꓖꓶ ꓔꓬ_ ꓡꓳ꓿
	ꓖꓳ ꓡꓱ ꓥ_ ꓟꓲ ꓬꓲ ꓪ ꓟꓸ ꓖꓶ_ ꓟ ꓠꓬ ꓢꓲ ꓫꓬ ꓕꓳ ꓶ ꓗꓪ ꓢꓷ ꓙ ꓟꓳ ꓙ ꓔ_ ꓟ_ ꓐꓰ ꓟꓽ ꓪꓽ꓿
	ꓙꓲ-ꓢꓴ_ ꓐꓰ ꓝꓲ ꓓꓴ ꓐꓴ ꓠꓬ ꓓꓵꓽ ꓙ ꓟꓶ ꓓꓴ ꓬꓰ ꓟꓳꓸ ꓖꓶ ꓗꓷꓳ꓾ ꓟꓽ ꓥ ꓡ? ꓚꓬꓴꓹ ꓢꓲꓺ ꓒ ꓖꓳ ꓕꓲ ꓣꓳ ꓠꓬ ꓬꓲ ꓟꓲ ꓠꓯ ꓗꓪ ꓢꓯꓸ ꓔꓬ ꓕꓯ ꓟ_ ꓡꓰ ꓐꓰ꓾ ꓙꓵꓻ ꓠꓲꓹ ꓡꓰ ꓪꓽ ꓘꓴ_ ꓟ ꓔꓯ ꓓꓽ ꓔꓳꓹ ꓖꓶ ꓠꓲꓹ ꓒꓴ ꓔꓬ_ ꓡꓳ꓿ ꓣꓳꓽ ꓟꓽ ꓓꓰꓽ ꓠꓬ ꓟꓽ ꓖꓶ ꓡ ꓡꓳ ꓫꓵꓽ ꓔꓯ꓾ ꓙꓵꓻ ꓠꓲꓹ ꓗꓪ ꓐꓰ ꓓꓰꓽ_ ꓕꓯ ꓖꓶ ꓠꓹ ꓟ ꓠꓬ꓾ ꓪꓴ-ꓢ ꓬꓲ ꓚꓴꓽ ꓬꓲꓹ ꓕꓲꓽ ꓟ ꓥ ꓡꓳ꓿

ꓪꓴ-ꓢ ꓐꓯ ꓘꓶ ꓬꓲ ꓚꓲꓸ ꓟꓶ ꓓꓴ ꓬꓲꓻ ꓘꓴ

	ꓘꓴ ꓜꓲ ꓞꓳ ꓠꓯꓸꓼ ꓗꓪ ꓙꓳ ꓔꓬ ꓟ ꓟꓽ ꓔꓱꓹ ꓟ ꓟꓸ ꓟꓲ ꓡꓰ ꓚꓺ ꓟꓲ ꓗꓪ ꓟ ꓪꓴ-ꓢ ꓐꓯ ꓘꓶ ꓬꓲ ꓚꓲꓸ ꓟꓶ ꓓꓴ ꓬꓲꓻ ꓘꓴ ꓔꓯ ꓒꓬꓹ ꓩꓴ ꓗꓷ ꓔꓬ_ ꓡꓳ꓿ ꓠꓲꓸ ꓐꓱ ꓤ ꓠꓬ ꓔꓱꓹ ꓚꓵꓺ_ ꓟ ꓔꓯ ꓘꓳ ꓣꓴ ꓔꓬ ꓥ_ ꓟꓲ꓾ ꓟꓬꓽ ꓐꓱ ꓟ ꓠꓽ ꓔꓱꓹ ꓚꓵꓺ_ ꓟ ꓔꓯ ꓕꓲꓽ ꓫꓵꓽ ꓗꓸ ꓠꓯ ꓕꓲ ꓫꓵꓽ ꓡꓳꓺ ꓩꓴ ꓗꓷ ꓢꓲ꓾ ꓪꓴ-ꓢ ꓟꓽ ꓙꓳ ꓢꓴ ꓒꓬꓱꓼ ꓡ_ ꓗꓪ ꓛꓲ ꓥ ꓡꓳ꓿ ꓟꓬꓱꓺ ꓓꓳꓽ ꓙꓳ ꓔꓬ ꓟ ꓙꓲ-ꓢꓴ ꓢꓲꓺ ꓤ ꓦ ꓡꓱ ꓚꓱꓹ ꓠꓯꓸꓼ ꓗꓪ ꓟ ꓛꓬꓻ ꓖꓴ ꓥꓳꓽ ꓖꓴ ꓑꓶ ꓓꓴ꓾ ꓞꓳ ꓤ ꓮ ꓟꓬꓹ ꓠꓬ ꓦ ꓡꓱ ꓚꓱꓹ ꓔꓯ ꓦ ꓡꓱ ꓟꓽ ꓐꓳ꓾ ꓐꓰ ꓗꓷ ꓡꓰ_ ꓡꓳ꓿  ꓮ ꓡꓲꓳ ꓐꓯ ꓠꓬ ꓞꓳ ꓤ ꓕꓲ ꓣꓳ ꓬꓲ ꓔꓱꓹ ꓜꓳꓽ_ ꓟ_ ꓐꓰ ꓫꓱꓸ ꓤ ꓙ ꓗꓳ_ ꓟ ꓠꓲꓹ ꓟ ꓔꓯ ꓗꓽ ꓔ ꓟ꓾ ꓥ ꓠꓬ ꓠꓻ ꓡꓰ ꓝꓲ_ ꓟ ꓟꓸ ꓟꓲ ꓔꓯ ꓘꓳ ꓣꓴ ꓠꓹ ꓟ ꓠꓽ꓾ ꓬꓲ ꓪ ꓐꓱ ꓶ ꓬꓰ ꓫ ꓓꓴ ꓙꓳ_ ꓡꓳ꓿ ꓕꓱ ꓡꓱ ꓫꓵꓽ ꓟꓸ ꓟꓲ ꓔꓯ ꓢꓲ ꓫꓬ ꓕꓳ ꓶ ꓗꓪ ꓟ ꓟꓸ ꓘꓶꓽ ꓚꓬꓹ ꓗꓷ ꓟ ꓑꓶ ꓓꓴ꓾ ꓬꓲ ꓪ ꓠꓬ ꓟꓸ ꓟꓲ ꓖꓳ ꓟ ꓔꓯ ꓟꓽ ꓘꓳ ꓣꓴ꓿ 
	ꓪꓴ-ꓢ ꓐꓯ ꓘꓶ ꓠꓬ ꓝꓴꓲ ꓔꓯ ꓖꓴꓺ ꓟꓳꓸ ꓖꓶ_ ꓟ_ ꓡꓰꓽ ꓟꓽ ꓞꓲ꓾ ꓝꓴꓲ ꓔꓯ ꓐꓯ ꓟꓴ ꓞꓷꓹ ꓔꓬ ꓟ ꓑꓶ ꓓꓴ꓾ ꓞꓳ ꓤ ꓮ ꓟꓬꓹ ꓠꓬ ꓦ ꓡꓱ ꓟꓽ ꓐꓳ ꓟ ꓒꓬꓱꓽ ꓡꓰ ꓪꓴ-ꓢ ꓐꓯ ꓘꓶꓽ ꓔꓯ ꓡꓳꓸ ꓔꓬ_ ꓡꓳ꓿ ꓛꓳ ꓫꓱꓽ ꓠꓲꓹ ꓟꓽ ꓫꓵ ꓢꓴ ꓐ ꓥ_ ꓟꓲ꓾ ꓢꓲ ꓫꓬ ꓕꓳ ꓶ ꓬꓲ ꓙꓵꓽ ꓪ ꓔꓯ ꓔꓳꓹ ꓔꓬ_ ꓡꓳ꓿ ꓞꓳ ꓤ ꓮ ꓟꓬꓹ ꓠꓬ ꓢꓲ ꓫꓬ ꓕꓳ ꓶ ꓔꓯ ꓛꓳꓻ ꓠꓲꓹ ꓟꓽ ꓫꓵ ꓟ ꓑꓶ ꓓꓴ꓾ ꓢꓲ ꓫꓬ ꓕꓳ ꓶ ꓠꓯꓸꓼ ꓗꓪ ꓙꓳ_ ꓟ ꓠꓬ ꓚꓵꓺ ꓚꓵꓺ ꓟꓽ ꓥ꓾ ꓐꓰ ꓐꓯ_ ꓡꓳ꓿ ꓕꓲ ꓐꓱ ꓢꓴ ꓠꓬ ꓚꓲ ꓛꓬ ꓠꓲꓹ ꓡꓶꓽ ꓔꓯ ꓟꓽ ꓣꓷꓠ ꓣꓷꓠ ꓣꓱꓽ ꓬꓰ ꓠ ꓗ_ ꓟ ꓟꓬꓱꓽ ꓔꓯ ꓡꓳꓻ ꓡꓳꓻ ꓤ ꓐꓰ ꓬꓰ ꓢꓲ꓾ ꓢꓷ ꓠꓲꓹ ꓙꓳ ꓢꓴ ꓟꓬꓱꓺ ꓓꓳꓽ ꓟꓶ ꓠꓹ ꓟ꓾ ꓢꓲ ꓫꓬ ꓕꓳ ꓶ ꓔꓯ ꓙ ꓘꓶꓽ_ ꓡꓳ꓿ 
	ꓟꓽ ꓙꓵꓻ ꓢꓴ꓾ ꓓꓵ ꓙ ꓟꓬꓽ ꓢꓴ_ ꓐꓰ ꓦ ꓡꓱ ꓚꓱꓹ ꓔꓯ ꓦ ꓡꓱ ꓟꓽ ꓐꓳ ꓢꓴ ꓕꓲꓽ ꓛꓱꓽ ꓗꓪ ꓔꓺ ꓬꓰ_ ꓟ ꓔꓯ ꓟꓬꓱꓺ ꓓꓳꓽ ꓚꓬꓹ ꓔ ꓢꓴ_ ꓟꓲ ꓕꓲ ꓐꓱ ꓙꓳ_ ꓡꓳ꓿ ꓬꓲꓸ_ ꓡꓰꓽ ꓬꓲ ꓪ ꓖꓳ ꓡꓱ ꓬꓰ_ ꓟ ꓬꓲꓸ ꓚꓰꓺ ꓠꓽ꓾ ꓚꓲ ꓛꓬ ꓔꓯ ꓦ ꓡꓱ ꓐꓳ_ ꓟ_ ꓐꓰ ꓘꓶꓽ ꓘ_ ꓟ ꓥ ꓡꓳ꓿ ꓕꓲ ꓐꓱ ꓢꓴ ꓠꓬ ꓙ ꓜꓲꓼ ꓫꓸ_ ꓟ ꓟꓸ ꓟꓲ ꓝꓲ ꓧꓪꓺ ꓢꓲ꓾ ꓢꓴ ꓔꓯ ꓓꓵ ꓙ ꓘꓶ ꓡꓶꓽ ꓡꓰ ꓝꓲ_ ꓟ ꓗꓪ ꓠꓲꓹ ꓡꓱꓻ_ ꓡꓳ꓿ ꓕꓲ ꓐꓱ ꓢꓴ ꓠꓬ ꓟꓽ ꓔꓱꓹ ꓟ ꓕꓲ ꓛꓱꓽ ꓗꓪ ꓦꓰꓼ ꓢꓲ ꓧꓳꓺ ꓡꓯꓼ ꓘꓳ_ ꓟ ꓔꓯ ꓠꓲꓹ ꓡꓱꓻ_ ꓡꓳ꓿ ꓬꓲ ꓪ ꓠꓬ ꓟꓽ ꓙꓵꓻ ꓟ ꓦꓰꓼ ꓖꓴ ꓗꓪ ꓕꓲꓽ ꓧꓪꓹ ꓦꓰꓼ ꓪ ꓡꓰ ꓕꓯ꓾ ꓬꓲ ꓪ ꓦꓰꓼ ꓖꓴ ꓔꓯ ꓡꓯ ꓫꓵ ꓫꓺ ꓒꓵꓽ ꓠ ꓗ_ ꓡꓳ꓾ ꓐꓰ꓾ ꓘꓳ ꓣꓴ_ ꓡꓳ꓿ ꓕꓱ ꓡꓱ ꓐꓰ ꓬꓲ ꓪ ꓠꓬ ꓪꓴ-ꓢ ꓔꓯ ꓟꓽ ꓠꓲꓹ ꓠꓵ ꓢꓴ_ ꓐꓰ ꓔꓺ ꓡꓯ ꓘꓳ ꓡꓰ_ ꓡꓳ꓿

ꓡꓳꓼ_ ꓟ ꓔꓯꓺ ꓐꓬꓱꓽ

	ꓬꓰ-ꓧꓳ-ꓧꓪ ꓪꓴ-ꓢ ꓠꓬ ꓬꓲ ꓢꓲꓺ ꓠꓲꓹ_ ꓐꓰ ꓗꓴꓸ ꓙꓲ ꓙꓳ_ ꓟ ꓔꓯꓺ ꓐꓬꓱꓽ ꓔꓯ ꓢꓲ ꓫꓬ ꓕꓳ ꓶ ꓗꓪ ꓡꓳꓼ ꓠ ꓛꓲ ꓐꓳ ꓖꓶ ꓔ_ ꓡꓳ꓿ ꓖꓳ ꓡꓱ ꓥ_ ꓟꓲ ꓢꓯꓼ ꓐ_ ꓟ ꓞꓳ ꓤ ꓠꓬ ꓪꓽ ꓠꓬꓲ ꓖꓴ ꓡꓰ_ ꓟ ꓪꓴ-ꓢ ꓬꓲ ꓠꓲꓹ ꓡꓶꓽ ꓔꓯ ꓐꓲꓺ ꓐꓲꓺ ꓜꓲꓼ ꓜꓲꓼ ꓢꓷꓸ ꓟꓽ ꓐ ꓡ꓿ “ꓮꓽ ꓬꓰꓹ꓾ ꓪꓴ-ꓢ ꓙ ꓠꓲꓹ_ ꓐꓰ ꓢꓷ ꓠꓲꓹ ꓮꓺ ꓠꓯꓸ ꓛꓲ ꓐꓳ_ ꓥꓳ? ꓬꓲ ꓐꓯ ꓞꓷꓹ_ ꓟ ꓮ ꓡꓲ ꓟꓰꓹ ꓖꓴ ꓓ ꓢꓰꓽ꓿ ꓬꓲ ꓚꓱꓹ ꓮ ꓡꓲ ꓧꓪꓺ ꓖꓴ ꓓ ꓢꓰꓽ꓿” ꓣꓳ 11ꓽ33꓿ ꓪꓴ-ꓢ ꓬꓲ ꓪꓽ ꓠꓬꓲ ꓖꓴ ꓡꓰ_ ꓟ_ ꓐꓰ ꓕꓲꓽ ꓪꓺꓼ ꓛꓳꓻ_ ꓟ ꓠꓵ ꓠꓲꓹ ꓓꓽ ꓟ_ ꓐꓰ ꓫꓱꓸ ꓤ ꓙ ꓗꓳ ꓠꓲꓹ ꓔꓯ ꓣꓳ ꓚꓬꓹ ꓪ ꓓꓻ_ ꓡꓳ꓿ ꓟꓴ ꓗꓪ ꓕꓯ ꓢꓲ ꓗꓪ ꓔꓬ ꓟ ꓣꓳ ꓐꓹ ꓐ ꓪꓴ-ꓢ ꓠꓬ ꓣꓳ ꓢꓷ ꓙꓲꓽ ꓙꓳ_ ꓟ ꓟꓬ ꓛꓲ ꓣꓳ ꓔꓯ ꓥꓸ ꓟꓳꓸ ꓖꓶ ꓡ_ ꓥꓳ꓿ ꓖꓳ ꓟ ꓕꓯ ꓢꓲ ꓘꓳ ꓙꓰ_ ꓟ ꓫꓵꓽ ꓪꓴ ꓮ ꓙꓵꓽ ꓔꓯ ꓠꓬ꓾ ꓠꓵ ꓠꓲꓹ ꓐꓳ ꓞꓹ ꓢꓲ ꓪꓽ ꓠꓬꓲ_ ꓟ ꓪꓴ-ꓢ ꓬꓲ ꓡꓯ ꓒꓯꓹ ꓗꓪ ꓡꓯ ꓙꓱ ꓗꓷ ꓠ ꓗ_ ꓥꓳ꓿
	ꓪꓴ-ꓢ ꓠꓬ ꓟꓽ ꓙꓵꓻ ꓟ ꓐꓱ ꓶ ꓢꓸ ꓬꓰꓽ ꓓꓴ ꓔꓯ ꓟꓽ ꓣꓴꓻ ꓦ ꓗꓷ꓿ ꓓꓵꓽ ꓙ ꓟꓬꓽ ꓓꓴ ꓔꓯ ꓒꓬꓹ ꓩꓴ ꓗꓷ ꓠꓹ ꓟ ꓬꓰ ꓙ ꓓꓴ ꓧꓪꓺ ꓢꓴ ꓠꓬ꓾ ꓬꓰ ꓙ ꓓꓴ ꓟꓶ_ ꓥꓳ꓿ ꓓꓵ ꓙ ꓟꓬꓽ ꓓꓴ ꓮ ꓙꓵꓽ ꓔꓯ ꓣꓴ ꓦ ꓗꓷ ꓗꓸ ꓠꓯ ꓥ_ ꓟꓲ ꓪꓴ-ꓢ ꓐꓯ ꓘꓶ ꓔꓯ ꓟꓽ ꓘꓳ ꓣꓴ ꓢꓴ꓾ ꓥ ꓠꓬ ꓟꓽ ꓠ ꓡꓳ ꓢꓴ ꓠꓬ꓾ ꓕꓲ ꓞꓲꓼ ꓕꓲ ꓑ ꓗꓪ ꓛꓲ ꓠꓬꓲ ꓟꓳ ꓓꓴ ꓗꓪ ꓟꓽ ꓓꓵꓽ ꓡꓻꓳ꓿ ꓟꓽ ꓫꓬꓹ ꓚꓰꓼ ꓪ ꓡꓰ ꓟ ꓠꓲꓹ ꓟ ꓠꓬ ꓪꓴ-ꓢ_ ꓐꓰ ꓛꓴꓽ ꓙꓳ ꓡꓯ ꓘꓳ ꓔꓬ_ ꓥꓳ꓿ ꓙꓵꓻ ꓠꓲꓹ ꓔꓯ ꓠꓬ ꓢꓲ-ꓫꓬ-ꓟ-ꓦ ꓡꓰ ꓡꓵꓹ ꓔꓴ ꓖꓶ_ ꓡꓳ꓿ ꓢꓯꓼ ꓖꓶ_ ꓟ ꓙꓳ ꓢꓲ_ ꓡꓰꓽ ꓙꓵꓻ ꓠꓲꓹ ꓠꓬ ꓪꓴꓽ ꓡ_ ꓡꓳ꓿ 
	ꓖꓳ ꓡꓱ ꓥ_ ꓟꓲ ꓢꓯꓼ ꓕꓵꓼ_ ꓟ ꓟꓽ ꓙꓳ ꓔꓯ ꓠꓽ꓾ ꓪꓴ-ꓢ ꓖꓶ ꓔ_ ꓟ ꓗꓸ ꓚꓵꓺ ꓕꓯ ꓢꓲ ꓗꓪ ꓟꓽ ꓦꓰꓼ ꓕꓶꓻ ꓞꓹ ꓢꓲ꓾ ꓟꓽ ꓣꓱꓽ ꓬꓯꓼ ꓟ ꓠ ꓠꓬꓲ ꓘꓶꓽ ꓔꓯ ꓠ ꓠꓬꓲ_ ꓟ_ ꓐꓰ ꓱꓽ ꓠꓱꓽ_ ꓟ ꓬꓰ ꓔꓬ ꓐꓭ ꓕꓯ ꓠꓽ꓾ ꓓꓵꓽ ꓙ ꓟꓬꓽ ꓓꓴ ꓠꓬ ꓪ ꓜꓲ ꓪꓴꓽ ꓡ_ ꓥꓳ꓿
	ꓪꓴ-ꓢ ꓬꓲ ꓙ ꓟꓳ ꓘꓶ ꓔꓯ ꓓꓵꓽ ꓙ ꓟꓬꓽ ꓢꓴ_ ꓐꓰ ꓪꓴ-ꓢ ꓬꓲ ꓦ ꓡꓱ ꓐꓳ ꓓ_ ꓟ ꓣꓱ ꓛꓰ ꓔꓯ ꓟꓽ ꓙꓵꓻ ꓢꓴ ꓠꓬ꓾ ꓪꓴ-ꓢ ꓔꓯ ꓟꓽ ꓒꓵꓽ ꓢꓴ ꓥ ꓡꓳ꓿ ꓬꓲ ꓪ ꓠꓬ ꓠꓬꓲ ꓟꓳ ꓓꓴ ꓟꓽ ꓙꓳ ꓟ ꓑꓶ ꓓꓴ ꓢꓶꓹ ꓢꓶꓽ ꓓꓱꓼ ꓟꓽ ꓐ ꓡ ꓟ ꓢꓲꓹ ꓜꓲꓻ_ ꓡꓰ ꓐꓰ꓾ ꓥ ꓠꓬ ꓫꓵꓻ_ ꓐꓰ ꓬꓰ ꓔꓬ ꓟ ꓢꓲꓹ ꓜꓲꓻ_ ꓡꓰ ꓐꓰ ꓗ_ ꓡꓳ꓿ ꓬꓲ ꓪ ꓤꓶꓻ ꓗꓪ ꓣꓱꓽ ꓬꓰ ꓗꓷ ꓟ ꓟꓬꓱꓽ ꓠꓬ ꓬꓲ ꓪ ꓔꓯ ꓔꓳꓹ ꓢꓲ ꓢꓷ ꓙ ꓟꓳ ꓙ ꓠꓹ ꓟ꓾ ꓕꓲ ꓞꓲꓼ ꓙꓳ ꓞꓹ_ ꓥꓳ꓿
	ꓖꓳ ꓡꓱ ꓥ_ ꓟꓲ ꓓꓵ ꓙ ꓟꓬꓽ ꓓꓴ ꓔꓯ ꓒꓬꓹ ꓩꓴ ꓗꓷ ꓠꓲꓹ ꓫꓵ ꓢꓴ ꓐꓴ ꓫꓱꓽ ꓠ ꓗ_ ꓟ ꓙ ꓖꓴ ꓕꓲ ꓚꓱꓹ ꓙꓳ_ ꓡꓳ꓿ ꓖꓳ ꓟ ꓠꓬ ꓙ ꓜꓲꓼ ꓟꓽ ꓐ ꓡ ꓟ ꓕꓲ ꓫꓵꓽ ꓔꓯ ꓠ ꓠꓬꓲ ꓘꓶꓽ ꓠ ꓠꓬꓲ ꓔꓬ ꓟ ꓔꓲꓸ ꓫꓵ꓾ ꓚꓲ ꓛꓬ ꓔꓯ ꓣꓳꓺ ꓖꓶ ꓔꓬ ꓟ ꓠꓬꓲ ꓟꓳ ꓓꓴ ꓔꓯ ꓛꓳꓻ ꓠꓹ ꓟ ꓥ ꓡꓳ꓿ ꓖꓳ ꓡꓱ ꓬꓰ_ ꓕꓯ ꓬꓲ ꓪ ꓠꓬ ꓪ ꓜꓲ ꓪꓴꓽ_ ꓟ ꓠꓬꓲ ꓟꓳ ꓓꓴ ꓔꓯ ꓘꓳ ꓣꓴ ꓟꓶ_ ꓥꓳ꓿
	ꓢ-ꓓꓯ ꓠꓬ ꓔꓱꓹ ꓚꓵꓺ_ ꓟ ꓔꓯ ꓫꓱꓸ_ ꓟ ꓬꓲ ꓚꓬꓼ ꓕꓲ ꓫꓵꓽ ꓔꓯ ꓚꓰꓼ_ ꓟ ꓗꓪ ꓮꓸ ꓓꓲꓽ ꓓꓻ ꓢꓴ ꓥ ꓡꓳ꓿ ꓬꓲꓸ ꓚꓬꓼ ꓖꓳ ꓟ ꓡꓰ ꓗꓶꓸ_ ꓟ ꓔꓯ ꓠꓲꓹ ꓒꓴ ꓢꓴ ꓐꓴ_ ꓐꓰ ꓔꓲꓺ ꓖꓶꓽ ꓣꓱꓽ ꓙ ꓠꓲꓹ ꓟꓽ ꓫꓵ ꓢꓴ ꓐꓴ ꓔꓯ ꓧꓳꓽ ꓪꓴꓸ ꓙꓰ_ ꓥꓳ꓿ ꓖꓳ ꓡꓱ ꓥ_ ꓟꓲ ꓢꓯꓼ ꓕꓵꓼ ꓪꓴꓽ ꓧꓶ ꓢꓲ ꓔꓱꓹ ꓚꓵꓺ_ ꓟ ꓔꓯ ꓠꓲꓹ ꓔꓱꓹ ꓠꓲꓹ ꓓꓰꓺ ꓓꓰꓺ_ ꓐꓰ ꓧꓪꓺ ꓔꓬ ꓢꓴ ꓔꓯ ꓠꓬ꓾ ꓢ-ꓓꓯ ꓥ_ ꓟꓲ ꓙꓵꓽ ꓟꓽ ꓧꓪꓸ ꓡꓰ꓿ “ꓠꓬꓲ-ꓟꓳ-ꓓꓴ ꓚꓵꓺ ꓠꓬ ꓙꓳ ꓔꓬ ꓢꓲ꓾ ꓠꓬꓲ ꓟꓳ ꓓꓴ ꓕꓱ ꓟ ꓠꓬ꓾ ꓟꓲ ꓠꓯ ꓗꓪ ꓔꓬ ꓡ_ ꓟ ꓞꓳ ꓤ ꓥ ꓕ ꓑꓳ ꓔꓯ ꓡꓬꓸ ꓖꓶ ꓔꓬ_ ꓡꓳ꓿” “ꓮ ꓟ ꓥ_ ꓟꓲ ꓪꓴ-ꓢ ꓠꓲꓹ ꓡꓶꓽ ꓬꓰ ꓠꓲꓹ ꓫꓵ_ ꓠꓬ꓾ ꓟꓸ ꓟꓲ ꓕꓱ ꓟ꓾ ꓥ ꓠꓬ ꓥꓪ ꓚꓲ ꓛꓬ ꓗꓪ ꓐꓰ ꓥꓪ ꓫ ꓕꓱ_ ꓟ꓾ ꓬꓲ ꓢꓷ ꓡꓰ_ ꓥꓳ꓿” ꓬꓳ 1ꓽ9ꓼ 7ꓽ17ꓼ ꓣꓳ 11ꓽ33ꓼ ꓟ 7ꓽ7꓿ 
	ꓪꓴ-ꓢ ꓠꓬ ꓬꓲ ꓡ ꓝꓳ ꓐꓴ ꓔꓯ ꓤꓹ ꓠꓬꓲ ꓓꓴ ꓔꓳꓹ ꓜꓳꓽ ꓝꓲ_ ꓡꓳ꓿ ꓖꓳ ꓡꓱ ꓔꓳꓹ ꓜꓳꓽ ꓝꓲ_ ꓟ ꓠꓬ꓾ ꓬꓲ ꓡ ꓞꓳ ꓐꓴ ꓫ ꓙꓵ_ ꓟ ꓔꓯ ꓬꓲ ꓠꓲꓹ ꓒꓴ_ ꓠꓬꓲ ꓟꓽ ꓥ꓾ ꓤꓹ ꓠꓬꓲ ꓓꓴ ꓠꓬ ꓡꓳꓹ ꓬꓰ_ ꓗꓪ ꓧꓪꓸ ꓡꓰ ꓠꓹ ꓟ ꓐꓱ ꓶ ꓟꓽ ꓙꓳ ꓟꓽ ꓓ ꓟ ꓕꓲ ꓫꓵꓽ ꓥ ꓡꓳ꓿ ꓫ ꓙꓵ ꓓꓴ ꓔꓳꓹ ꓜꓳꓽ ꓝꓲ_ ꓟ ꓬꓲ ꓔꓶꓺ ꓙꓱꓼ ꓠꓬ꓾ ꓢ-ꓓꓯ ꓗꓶꓸ_ ꓟ ꓮ ꓙꓵꓽ ꓔꓯ ꓔꓳꓹ ꓧꓪꓸ ꓡꓰ ꓐ ꓡ ꓠꓹ ꓟ ꓥ ꓡꓳ꓿ ꓖꓳ ꓡꓱ ꓠꓬꓲ ꓪꓴ-ꓢ ꓠꓬ ꓬꓲ ꓪꓽ ꓠꓬꓲ_ ꓟ ꓔꓯ ꓣꓱꓽ ꓢꓲ꓾ ꓬꓲ ꓡ ꓞꓳ ꓐꓴ ꓤꓹ ꓠꓬꓲ ꓓꓴ ꓟꓽ ꓔꓳꓹ ꓜꓳꓽ ꓠꓹ ꓟ ꓟꓽ ꓗꓽ ꓙ꓿ ꓪꓴ-ꓢ ꓤ ꓠꓱ ꓐꓴ ꓠꓬ ꓚꓲ ꓛꓬ ꓝꓴꓲ ꓔꓯ ꓣꓷꓠ ꓢꓲ꓾ ꓪꓴ-ꓢ ꓬꓲ ꓙ ꓟꓳ ꓘꓶ ꓙꓳ_ ꓟ_ ꓡꓰ ꓐꓰ ꓕꓲ ꓡꓰꓹꓼ꓾ ꓶꓼ ꓤ ꓫꓱꓹ ꓤ ꓓꓰꓽ_ ꓐꓭ ꓕꓯ ꓠꓽ꓾ ꓞꓳ ꓥꓶꓺ_ ꓐꓰ ꓥꓶꓺ_ ꓟ ꓦ ꓜꓴ ꓠꓬ ꓪꓴ-ꓢ ꓔꓯ ꓬꓲ ꓤ ꓠꓱ ꓐꓴ ꓔꓬ ꓗꓪ ꓟꓽ ꓙꓰ ꓠꓹ ꓟ ꓗꓽ ꓔ ꓟꓽ ꓐ ꓡ꓿ ꓤꓹ ꓠꓬꓲ ꓓꓴ ꓬꓲ ꓫꓵꓽ ꓬꓲ ꓙꓰꓽ ꓔꓯ꓾ “ꓪꓽ ꓠꓬꓲ_ ꓟ_ ꓐꓰ ꓢꓯꓼ ꓪ ꓗꓪ ꓐꓰ ꓸꓸꓸ ꓟꓽ ꓥ꓿ ꓥꓪ ꓦꓻ ꓗꓪ ꓐꓰ” ꓧꓪꓸ ꓡꓰ ꓐ ꓡ_ ꓡꓳ꓾ ꓐꓰ꓾ ꓪꓴ-ꓢ ꓡꓰ ꓐꓯ_ ꓡꓳ꓿ ꓚꓬ 4ꓽ6꓿
	“ꓠꓴ ꓪ ꓙꓲ_ ꓟ ꓬꓰ_ ꓟ ꓔꓯ ꓠꓲꓹ ꓡꓱꓻ_ ꓕꓯ ꓠꓽ꓾ ꓮꓽ ꓟ ꓡꓰ ꓠꓴ ꓪ ꓔꓯ ꓘꓽ_ ꓡꓳ?” 1 ꓒꓲ 3ꓽ12-13ꓼ ꓵ 23ꓽ8ꓹ 10ꓹ 20ꓹ 21ꓹ 23ꓼ 24ꓽ9꓿ ꓙꓲ-ꓢꓴ ꓔꓯ ꓦ ꓡꓱ ꓔꓬ ꓟ ꓮꓸ ꓓꓲꓽ ꓣꓳꓺ ꓓꓰ_ ꓟ ꓞꓳ ꓦ ꓕꓲꓽ ꓟ ꓠꓬ꓾ ꓠꓯ ꓞꓲꓹ_ ꓟ ꓗꓪ ꓔꓬ ꓟ ꓟꓯꓼ ꓜꓴꓻ ꓕꓲ ꓜꓴ ꓢꓶꓸ ꓟꓽ ꓞꓲ ꓢꓯꓼ ꓙꓳ_ ꓟ ꓔꓯ ꓢ-ꓓꓯ ꓢꓷ ꓔ_ ꓟ ꓑꓶ ꓓꓴ꓾ ꓕꓶꓻ_ ꓟ ꓧꓪꓸ ꓒꓱ ꓗꓪ ꓔꓬ ꓟ ꓡꓯ ꓐꓳ ꓔꓶ ꓓꓴ ꓟꓯꓼ ꓤ ꓐꓴ ꓔꓯ ꓗꓸ ꓠꓯꓸ ꓢꓲꓺ ꓡꓽ ꓝꓲ ꓠꓹ ꓟ꓾ ꓢ-ꓓꓯ ꓢꓯꓼ ꓕꓵꓼ ꓔꓬ_ ꓡꓳ꓿ ꓚꓲ ꓛꓬ ꓙꓵꓽ_ ꓟ ꓟꓵꓽ ꓗꓪ ꓓꓵꓽ ꓡ ꓢꓴ ꓔꓯ ꓓꓶꓽ ꓠꓹ ꓟ ꓐꓱ ꓶ ꓢ-ꓓꓯ ꓠꓬ꓾ ꓬꓲꓸ ꓐꓱꓺ ꓠꓯꓸꓼ ꓗꓪ ꓟꓽ ꓪꓳꓹꓼ ꓐꓰ ꓡꓳꓸ ꓔꓬ_ ꓡꓳ꓿ ꓪꓴ-ꓢ ꓔꓯ ꓕꓲꓽ ꓠꓲꓹ ꓟ ꓡꓱꓸꓼ ꓪꓽ ꓪꓴꓽ ꓘꓳꓹ ꓢꓲ꓾ ꓙꓵꓽ ꓗ ꓔꓯ ꓛꓳ ꓫꓱꓽ ꓔꓬ ꓕꓯ ꓢꓲ_ ꓡꓰꓽ ꓣꓳ ꓠꓬ ꓙꓲꓻ ꓣꓴꓽ ꓓꓴ ꓗꓪ ꓐꓰ ꓡꓲꓹ ꓗꓷ ꓐ ꓡ_ ꓥꓳ꓿
	ꓮ ꓟ ꓥ_ ꓟꓲ ꓪꓽ ꓟꓽ ꓘꓴ ꓔꓬ ꓐꓭ ꓠꓬ꓾ ꓢꓲꓺ ꓡꓲ ꓟ ꓙꓵꓹ ꓕꓲꓽ ꓙꓵꓹ ꓔꓯ ꓥ_ ꓟꓲ ꓧꓪꓺ ꓟꓶ ꓟꓽ ꓓ꓿ ꓪꓴ-ꓢ ꓐꓯ ꓘꓶ ꓔꓯ ꓙ ꓜꓲꓼ ꓐ ꓡ ꓠꓹ ꓟ ꓐꓱ ꓶ ꓟꓴ ꓗꓪ ꓗꓪ ꓟ ꓙ ꓗꓴꓸ ꓠꓲꓹ ꓘꓳ ꓣꓴ ꓟꓶ ꓠꓹ ꓟ꓾ ꓪꓴ-ꓢ ꓔꓯ ꓓꓰꓽ ꓠ ꓗ_ ꓡꓳ꓿ ꓣꓳ ꓙꓵꓻ ꓠꓲꓹ ꓔꓯ ꓢꓯꓼ ꓐꓽ ꓡꓰ ꓝꓲ ꓠꓹ ꓟ ꓬꓲ ꓔꓶꓺ ꓙꓱꓼ ꓗꓶ ꓔ ꓢꓲ꓾ ꓪꓴ-ꓢ ꓐꓯ ꓘꓶ ꓔꓯ ꓟꓽ ꓔꓱꓹ ꓔꓱꓹ ꓒꓶꓻ ꓟꓸ ꓖꓶ_ ꓟ ꓗꓪ ꓢ-ꓓꓯ ꓠꓬ ꓮꓸ ꓓꓲꓽ ꓓꓻ ꓢꓴ ꓥ ꓡꓳ꓿ ꓣꓳ ꓠꓬ ꓙ ꓣꓳꓽ ꓠꓲꓹ ꓣꓱꓽ ꓢꓲ ꓢꓲ ꓫꓬ ꓕꓳ ꓶ ꓔꓯ ꓢꓳꓺ ꓠꓯ_ ꓡꓳ꓿ ꓣꓳ ꓠꓬ ꓢ-ꓓꓯ ꓬꓲ ꓚꓴꓽ ꓬꓲꓹ ꓔꓯ ꓮ ꓕꓯ_ ꓟꓲ ꓧꓪꓸ ꓛꓲ ꓐꓰ ꓗꓽ ꓔ ꓢꓲ꓾ “ꓤ ꓠꓬꓲ_ ꓟ ꓗꓪ ꓥꓪ ꓠꓴꓽ ꓔꓯ ꓕꓽ ꓧꓳꓽ ꓓꓵ ꓙꓰ꓾” ꓐꓰ꓾ ꓮ ꓕꓯ_ ꓟꓲ ꓪ ꓘꓴ ꓔꓬ ꓠꓯ_ ꓡꓳ꓿ ꓟ 6ꓽ13꓿




















33 ꓕꓱꓺ

ꓬꓲꓸ ꓪꓴꓸ ꓟ ꓢ-ꓓꓯ ꓗꓶꓸ ꓘꓶꓽ ꓓꓽ ꓟ

	ꓟꓴ ꓗꓪ ꓕꓯ ꓢꓲ ꓗꓪ ꓒꓳꓹ ꓔꓳꓹ_ ꓟ ꓔꓯ ꓬꓲꓸ ꓚꓰꓺ ꓔꓴ ꓗꓷ ꓢꓴ ꓢ-ꓓꓯ ꓠꓬ꓾ ꓞꓳ ꓤ ꓐꓴ ꓔꓯ ꓥ_ ꓟꓲ ꓪꓴ-ꓢ_ ꓐꓰ ꓟꓯꓼ ꓬꓰ ꓡꓯ ꓘꓳ_ ꓟ ꓗꓪ ꓔꓺ ꓝꓲ ꓠꓲꓹ ꓫꓵ ꓔꓬ_ ꓡꓳ꓿ ꓮ-ꓓꓯ ꓐꓰ ꓰ-ꓪ ꓠꓬ ꓪꓴ-ꓢ ꓙꓵꓽ ꓗ ꓔꓯ ꓒꓵꓽ ꓛꓳꓻ ꓢꓲ ꓢꓯꓸ ꓔꓬ ꓗꓷ ꓟ ꓗꓪ ꓐꓰ ꓬꓲ ꓪ ꓠꓯꓸꓼ ꓗꓪ ꓐꓲꓺ ꓜꓲꓼ_ ꓟ ꓗꓹ ꓚꓲ ꓓꓴ ꓟꓶ_ ꓡꓳ꓿ ꓕꓱ ꓕꓲ ꓕꓳꓼ ꓠꓽ꓾ ꓪꓴ-ꓢ ꓬꓲ ꓙꓵꓽ ꓗ ꓠꓬ ꓠꓬꓲꓸ ꓔ ꓠꓹ ꓟ ꓐꓱ ꓶ ꓥ ꓡꓳ꓾ ꓐꓰ꓾ ꓢ-ꓓꓯ ꓡꓰ ꓟꓴ ꓗꓪ ꓗꓪ ꓔꓬ ꓕꓯ ꓐꓯ ꓗꓷ ꓟ ꓐꓯ ꓘꓶꓽ_ ꓐꓰ ꓒꓳꓹ ꓡꓯꓼ ꓘꓳ ꓞꓹ_ ꓡꓳ꓿ ꓢ-ꓓꓯ ꓠꓬ ꓕꓲ ꓟꓲ ꓠꓯ ꓡꓱꓸꓼ ꓔꓯ ꓬꓲ ꓡꓰ ꓙꓵꓽ ꓢꓲ꓾ ꓪꓴ-ꓢ ꓔꓯ ꓒꓳꓹ ꓔꓳꓹ_ ꓟ ꓗꓴꓷꓼ ꓓꓽ ꓟ ꓔꓯ ꓔꓶꓺ ꓠꓹ ꓟ꓾ ꓞꓳ ꓤ ꓔꓯ ꓧꓶꓸ ꓕꓯ ꓫꓴꓺ ꓡꓰ ꓝꓲ ꓠꓹ ꓟ ꓚꓴꓽ ꓬꓲꓹ ꓓꓶꓽ ꓚꓵꓺ ꓔ_ ꓡꓳ꓿
	ꓙꓲꓻ ꓣꓴꓽ ꓓꓴ ꓙꓳ_ ꓟ ꓢ-ꓓꓯ ꓙ ꓖꓴ ꓔꓯ ꓪꓴ-ꓢ ꓡꓰ ꓮ-ꓓꓯ_ ꓐꓰ ꓰ-ꓪ ꓔꓯ ꓢꓷ ꓖꓶ ꓔ ꓥ_ ꓟꓲ꓾ ꓢ-ꓓꓯ ꓠꓬ ꓬꓲ ꓚꓴꓽ ꓬꓲꓹ ꓔꓯ ꓚꓵꓺ ꓔ ꓢꓲ ꓠꓯ ꓞꓲꓹ ꓟ ꓗꓪ ꓟꓬꓱꓽ ꓬꓰ_ ꓡꓳ꓿ ꓬꓲ ꓠꓬ ꓖꓳ ꓕꓯ ꓟ ꓦꓬ ꓠꓬꓲ ꓗꓪ ꓡꓳꓸ ꓐꓲꓻ ꓓꓰꓺ ꓡꓰ_ ꓟ ꓢꓯꓸ ꓫꓵꓽ ꓥ ꓟ ꓩꓴꓺ ꓒꓬꓱꓽ ꓔꓯ ꓣꓴꓻ ꓔ ꓢꓲ꓾ “ꓐꓱꓺ ꓗꓪ ꓟ ꓢꓲꓹ ꓜꓲ ꓮ ꓡꓲ ꓕꓲ ꓜꓲꓻ ꓗꓪ ꓟ ꓢꓶꓹ ꓢꓶ ꓥ_ ꓟꓲ ꓠꓴ ꓪ ꓜꓽ ꓟꓽ ꓓ꓾ ꓐꓰ꓾ ꓪꓴ-ꓢ ꓐꓯ_ ꓟ ꓠꓬ ꓚꓵꓺ ꓚꓵꓺ ꓥ ꓡ?” ꓐꓰ꓾ ꓰ-ꓪ ꓔꓯ ꓠ ꓠꓬꓲ_ ꓡꓳ꓿ ꓩꓴ_ ꓐꓰ ꓫ ꓕꓱ ꓡꓯ ꓘꓳ ꓗꓷ ꓟ ꓰ-ꓪ ꓠꓬ ꓩꓴ ꓡꓰ ꓗꓶꓸ_ ꓟ ꓪꓺ ꓗꓪ ꓪꓴꓻ ꓡꓰꓳ꓿ “ꓖꓳ ꓡꓱ ꓠꓬ ꓤ ꓟꓶ ꓤ ꓡꓰ ꓩꓴ ꓔꓯ꓾ ꓐꓱ ꓗꓪ ꓟ ꓢꓲꓹ ꓜꓲ ꓗꓪ ꓟ ꓢꓶꓹ ꓢꓶ ꓥꓪ ꓠꓴꓽ ꓜꓽ ꓓ_ ꓡꓳ꓿ ꓖꓳ ꓡꓱ ꓥ_ ꓟꓲ ꓪꓴ-ꓢ ꓡꓰ꓾ ꓠꓴ ꓪ ꓟꓽ ꓫꓵ ꓠꓹ ꓟ꓾ ꓐꓱꓺ ꓔꓱꓺ ꓦꓲ ꓗꓪ ꓟ ꓢꓲꓹ ꓜꓲ ꓗꓪ ꓟ ꓢꓶꓹ ꓢꓶ ꓠꓴ ꓪ ꓜꓽ ꓟꓽ ꓓ꓾ ꓫꓱꓹ_ ꓟꓲ ꓫꓱꓹ ꓟꓽ ꓓ꓾ ꓐꓰ꓾ ꓐꓯ ꓖꓶ ꓡꓻꓳ꓾ ꓐꓯ_ ꓡꓳ꓿ ꓖꓳ ꓡꓱ ꓠꓬ ꓩꓴ ꓡꓰ ꓤ ꓟꓶ ꓤ ꓔꓯ꓾ ꓠꓴ ꓪ ꓟꓽ ꓫꓵꓻ꓾ ꓮ ꓡꓲꓳ ꓐꓯ ꓠꓬ ꓠꓴ ꓪ ꓜꓽ ꓗꓷ_ ꓟ ꓦꓬ ꓠꓬꓲ ꓗꓪ꓾ ꓠꓴ ꓪ ꓟꓬ ꓢꓶꓽ ꓠꓬ ꓒꓴꓺ ꓡ ꓢꓲ꓾ ꓠꓴ ꓪ ꓠꓬ ꓪꓴ-ꓢ_ ꓡꓰ ꓐꓰ ꓙꓲꓻ_ ꓟ_ ꓐꓰ ꓥꓶꓺ_ ꓟ ꓔꓯ ꓢꓷ ꓡꓰ_ ꓥꓳ꓾ ꓐꓰ꓾ ꓪꓴ-ꓢ ꓢꓷ_ ꓡꓳ꓾ ꓐꓯ_ ꓡꓳ꓿” ꓪꓴ 3ꓽ1-5꓿
	ꓰ-ꓪ ꓠꓬ ꓤꓹ ꓠꓬꓲ_ ꓟ ꓗꓪ ꓫꓴꓺ ꓡꓰꓳ꓿ ꓬꓲ ꓑꓶ ꓓꓴ ꓮ-ꓓꓯ ꓥ_ ꓟꓲ ꓝꓴꓲ ꓠꓯꓸꓼ ꓗꓪ ꓞꓰꓻ ꓓꓵꓽ ꓡꓰ_ ꓡꓳ꓿ ꓪꓴ-ꓢ ꓠꓬ ꓬꓲ ꓪ ꓔꓯ ꓠꓬꓲꓸ ꓔ_ ꓡꓳ꓾ ꓐꓰ ꓓꓵꓽ ꓙ ꓢꓲ꓾ ꓬꓲ ꓪ ꓠꓬ ꓚꓰꓼ ꓢꓴ ꓔꓯ ꓟꓽ ꓦ ꓡꓱ꓾ ꓩꓴ ꓐꓯ ꓘꓶ ꓔꓯ ꓓꓽ ꓔꓳꓹ ꓗꓷ_ ꓡꓳ꓿
	“ꓠꓴ ꓜꓽ_ ꓕꓲ ꓠꓬꓲ ꓗꓪ ꓚꓵꓺ ꓚꓵꓺ ꓫꓵ_ ꓥꓳ꓾” ꓐꓯ_ ꓟ ꓬꓲ ꓬꓲꓹ ꓢꓶ ꓔꓯ ꓮ-ꓓꓯ ꓮ ꓡꓲ ꓐꓰ ꓢꓷꓸ ꓡꓰ_ ꓡ? ꓢꓶꓹ ꓢꓶ ꓜꓽ ꓗꓷ ꓟ ꓗꓪ ꓐꓰ ꓬꓲ ꓠꓬ ꓪ ꓜꓲ ꓙꓲꓻ_ ꓟ ꓢꓯꓼ ꓟꓬ ꓔꓯ ꓟꓶ ꓗꓷꓳ ꓪ? ꓟꓽ ꓟꓶ꓿ ꓞꓳ ꓤ ꓠꓬ ꓝꓴꓲ ꓪ ꓒꓵꓽ ꓟꓯꓻ ꓟꓶ ꓗꓷ ꓠꓬꓲ꓾ ꓟꓲ ꓠꓯ ꓗꓪ ꓚꓱꓹ ꓬꓲꓼ ꓙꓰ ꓠ ꓗ_ ꓥꓳ꓾ ꓐꓰ꓾ ꓪꓴ-ꓢ ꓡꓰ ꓐꓯ_ ꓡꓳ꓿ ꓪꓴ 3ꓽ19꓿ ꓠꓴ ꓪ ꓟꓬ ꓢꓶ ꓒꓴꓺ ꓡ_ ꓥꓳ꓾ ꓐꓰ꓾ ꓢ-ꓓꓯ ꓡꓰ ꓐꓯ_ ꓟ ꓐꓯ ꓘꓶ ꓠꓬ ꓕꓱ ꓗꓪ ꓚꓵꓺ ꓚꓵꓺ ꓒꓬꓱꓼ ꓡꓻꓳ꓿ ꓚꓲ ꓛꓬ ꓝꓴꓲ ꓔꓯ ꓟꓳꓻ ꓠꓹ ꓟ ꓬꓲ ꓪ ꓟꓬ ꓢꓶꓽ ꓒꓴꓺ ꓡ ꓗꓷꓳ꓿ ꓝꓴꓲ ꓐꓯ_ ꓟ ꓔꓯ ꓬꓲ ꓪ ꓢꓷ ꓡꓰ ꓢꓲ꓾ ꓪꓴ-ꓢ  ꓙꓵꓽ ꓗ ꓔꓯ ꓟꓽ ꓛꓳ ꓟ ꓗꓪ ꓐꓰ ꓓꓱꓼ ꓓꓳ ꓡ_ ꓟ ꓢꓶꓹ ꓢꓶ ꓔꓯ ꓥ_ ꓟꓲ ꓬꓲ ꓪ ꓜꓽ ꓪ ꓡꓰꓳ꓿
	ꓢꓯꓼ ꓟꓬ ꓢꓲꓹ ꓜꓲ ꓗꓪ ꓠꓬ ꓢꓯꓼ ꓟꓬ ꓔꓯ ꓕꓶꓻ ꓞꓹ ꓢꓲ ꓐ ꓡ_ ꓟ ꓢꓯꓼ ꓪ ꓙꓳ_ ꓡꓳ꓿ ꓮ ꓧꓪꓹ ꓝꓴꓲ ꓟꓽ ꓬꓰ ꓗꓷ ꓐꓭ ꓕꓯ ꓠꓽ꓾ ꓮ-ꓓꓯ ꓠꓬ ꓢꓲꓹ ꓜꓲ ꓖꓳ ꓕꓲ ꓜꓲ ꓗꓪ ꓟ ꓢꓶꓹ ꓢꓶꓽ ꓔꓯ ꓜꓽ ꓪ ꓡꓰ ꓢꓲ ꓕꓲ ꓞꓲꓼ ꓕꓲ ꓑ ꓢꓯꓸ ꓔꓬ ꓡꓳ ꓫꓵꓽ ꓥ ꓡꓳ꓿ ꓖꓳ ꓡꓱ ꓥ_ ꓟꓲ ꓝꓴꓲ ꓬꓰ ꓗꓷ ꓟ ꓑꓶ ꓓꓴ ꓢꓲꓹ ꓜꓲ ꓖꓳ ꓕꓲ ꓜꓲ ꓗꓪ ꓠꓶꓽ ꓙꓰ ꓙꓵꓽ ꓪ ꓟꓽ ꓙꓳ ꓗꓷ ꓡꓰ ꓢꓲ꓾ ꓫꓵꓻ ꓗꓴꓸ ꓢꓴ ꓒꓬꓱꓼ ꓡ_ ꓡꓳ꓿ ꓪꓴ-ꓢ ꓬꓲ ꓙꓵꓽ ꓗ ꓔꓯ ꓛꓬꓻ ꓗꓷ ꓟ ꓑꓶ ꓓꓴ ꓫꓵꓻ ꓟꓽ ꓓ ꓟ ꓢꓯꓼ ꓟꓬ ꓔꓯ ꓝꓴꓲ ꓫꓺ ꓔꓯꓹ ꓬꓲꓼ ꓙꓰꓳ꓿ ꓮ ꓧꓪꓹ ꓪꓴ-ꓢ ꓡꓰ ꓤ ꓔꓲ ꓗꓪ ꓐꓰ ꓫꓵꓻ ꓟꓽ ꓓ ꓟ ꓢꓯꓼ ꓟꓬ ꓟꓶ_ ꓟ ꓚꓱꓹ ꓔꓯ ꓟꓽ ꓙ ꓖꓶ ꓗꓷ ꓐꓭ ꓕꓯ ꓠꓽ꓾ ꓟꓲ ꓠꓯ ꓞꓳ ꓤ ꓠꓬ ꓥꓳꓺ ꓡꓳꓸ ꓓꓴ ꓟꓽ ꓙꓳ ꓡꓳ ꓫꓵꓽ ꓥ ꓡꓳ꓿ “ꓫꓵꓻ_ ꓟ_ ꓟꓲ ꓝꓴꓲ ꓗꓪ ꓐꓰ ꓓꓵꓽ ꓡ_ ꓟ_ ꓡꓰ ꓐꓰ꓾ ꓫꓵꓻ_ ꓟ ꓠꓬ ꓞꓳ ꓤ ꓮ ꓙꓵꓽ ꓔꓯ ꓬꓯꓼ ꓡ_ ꓡꓳ꓿” ꓖꓳ ꓡꓱ ꓥ_ ꓟꓲ ꓢꓲꓺ ꓒ ꓡꓰ “ꓶꓼ ꓥꓳꓽ ꓫꓱꓹ ꓥꓳꓽ ꓗꓪ ꓐꓰ꓾ ꓢꓯꓼ ꓟꓬ_ ꓐꓰ꓾ ꓐꓬꓺ ꓡꓰ ꓛꓵꓽ ꓡꓰ ꓟꓽ ꓓ ꓟ ꓟꓳꓸ ꓖꓶ ꓡ_ ꓡꓳ꓿” “ꓮ ꓐꓲ ꓔꓯ ꓙꓵꓻ ꓢꓴ ꓠꓬ ꓕꓲ ꓞꓲꓼ ꓕꓲ ꓑ ꓟ ꓢꓯꓼ ꓟꓬ ꓙꓳ_ ꓡꓳ꓿ ꓮ ꓐꓲ ꓔꓯ ꓟꓽ ꓠ ꓡꓳ ꓢꓴ ꓠꓽ ꓢꓯꓼ ꓟꓬ ꓔꓯ ꓟꓳꓻ ꓟꓽ ꓓ꓿” ꓣꓳ 5ꓽ12ꓼ 2 ꓕꓲ 1ꓽ10ꓼ ꓬꓳ 3ꓽ36ꓼ 2ꓽ7꓿

ꓬꓲꓸ ꓓ ꓟ ꓗꓶꓸ_ ꓟ 

	ꓪꓴ-ꓢ ꓐꓯ ꓘꓶ ꓔꓯ ꓟꓽ ꓠ ꓡꓳ ꓠꓬ ꓢꓯꓼ ꓟꓬ ꓟꓶ_ ꓡꓳ꓾ ꓐꓰ꓾ ꓙ ꓟꓳ ꓘꓶꓽ ꓖꓶ ꓢꓴ ꓖꓳ ꓕꓲ ꓣꓳ ꓠꓬ꓾ ꓗꓶꓸ ꓢꓴ ꓗꓳ ꓡꓳ ꓗꓪ ꓮꓸ ꓓꓲꓽ ꓓꓻ ꓒ ꓥ ꓡꓳ꓿ “ꓠꓴ ꓪ ꓠꓬ ꓚꓵꓺ ꓚꓵꓺ ꓟꓽ ꓫꓵ꓾” ꓐꓰ꓾ ꓬꓲ-ꓓꓰ ꓐꓱ ꓗꓪ ꓩꓴ ꓔꓯ ꓣꓱꓽ ꓢꓲ ꓐꓯ ꓗꓷ ꓟ ꓐꓯ ꓘꓶ ꓠꓬ꓾ “ꓦ ꓢꓯꓼ ꓟꓬ ꓠꓬ ꓫꓵꓻ ꓟꓽ ꓓ꓾” ꓐꓯ_ ꓟ ꓬꓲ ꓕꓲꓽ ꓟꓴ ꓡꓰ ꓢ-ꓓꓯ ꓬꓲ ꓪꓴꓸ ꓕꓲ ꓧꓪꓹ ꓟꓸ ꓟꓲ ꓚꓺ_ ꓟ ꓥ ꓡꓳ꓿ ꓢ-ꓓꓯ ꓬꓲ ꓕꓵꓼ ꓪ ꓗꓪ ꓐꓰ ꓪꓴꓸ ꓔꓴ ꓔ_ ꓟ ꓟꓸ ꓟꓲ ꓕꓱ ꓟ ꓠꓬ꓾ ꓟꓸ ꓟꓲ ꓚꓺ ꓖꓴ ꓢꓽ ꓡ ꓗꓪ ꓠꓺ ꓠꓹ ꓖꓴ ꓟꓽ ꓓꓻꓳ꓿ ꓬꓲ ꓪꓸ ꓟ ꓣꓳ ꓮꓽ ꓒꓵ ꓮ ꓑ ꓐꓴ ꓡꓰ ꓘꓳ ꓣꓴ ꓗꓷ ꓟ ꓟꓸ ꓟꓲ ꓔꓯ ꓠꓬ꓾ ꓠꓬꓲ ꓠꓬꓲ ꓞꓳ ꓤ ꓮ ꓟꓬꓹ ꓥ_ ꓟꓲ ꓘꓳ ꓣꓴ ꓔꓬ_ ꓡꓳ꓿ “ꓝꓴꓲ ꓬꓰ ꓢꓴ ꓠꓬ ꓟꓶꓽ ꓬꓰ_ ꓥꓳ꓾” (ꓚꓰ 18ꓽ20) ꓐꓰ꓾ ꓪꓴ-ꓢ ꓡꓰ ꓐꓯ ꓞꓷꓹ ꓔ_ ꓟ ꓔꓯ꓾ “ꓝꓴꓲ ꓬꓰ ꓢꓴ ꓠꓬ ꓟꓽ ꓟꓶꓽ ꓬꓰ꓾ ꓕꓲ ꓞꓲꓼ ꓕꓲ ꓑ ꓢꓯꓸ ꓔꓬ_ ꓥꓳ꓾” ꓐꓰ꓾ ꓐꓯ ꓔꓬ_ ꓡꓳ꓿ ꓝꓴꓲ ꓬꓰ ꓗꓷ ꓟ ꓞꓳ ꓤ ꓔꓯ ꓢꓯꓼ ꓟꓬ ꓢꓲꓹ ꓜꓲ ꓗꓪ ꓠꓶꓽ ꓙꓰ ꓝꓲ ꓐꓭ ꓕꓯ ꓠꓽ꓾ ꓝꓴꓲ ꓠꓬ ꓕꓲ ꓞꓲꓼ ꓕꓲ ꓑ ꓙꓳ ꓔꓬ_ ꓥꓳ꓿ ꓖꓳ ꓡꓱ ꓥ_ ꓟꓲ ꓮ-ꓓꓯ ꓬꓲ ꓕꓲꓽ ꓦꓲ ꓢꓴ ꓮꓽ ꓟ ꓔꓯ ꓥ_ ꓟꓲ ꓢꓯꓼ ꓟꓬ ꓢꓲꓹ ꓜꓲ ꓗꓪ ꓟꓽ ꓠꓶꓽ ꓙꓰ ꓝꓲ ꓟ ꓑꓶ ꓓꓴ꓾ ꓫꓵꓻ ꓟꓽ ꓗꓴꓸ ꓟ ꓝꓴꓲ ꓙꓳ ꓢꓴ ꓕꓲ ꓣꓳ_ ꓟꓲ ꓟꓽ ꓙꓳ꓿
	ꓞꓳ ꓤ ꓐꓴ ꓝꓴꓲ ꓠꓯꓸꓼ ꓗꓪ ꓞꓰꓻ ꓓꓵꓽ ꓡꓰ ꓗ ꓠꓯ꓾ “ꓞꓳ ꓤ ꓠꓬ ꓫꓵꓻ ꓟꓽ ꓗꓴꓸ ꓟ ꓥ ꓡꓳ꓾” ꓐꓯ_ ꓟ ꓙꓵꓻ ꓚꓱꓹ ꓔꓯ ꓚꓺ ꓒꓬꓱꓺ ꓠꓹ ꓟ꓾ ꓢ-ꓓꓯ ꓡꓰ ꓬꓲ ꓝꓲ ꓓꓴ ꓐꓴ ꓔꓯ ꓕꓵꓼ ꓪ ꓖꓶ_ ꓡꓳ꓿ ꓖꓳ ꓗ ꓠꓯ ꓬꓲ ꓪ ꓡꓰ꓾ ꓝꓴꓲ ꓙꓳ ꓢꓴ ꓠꓬ ꓕꓲ ꓞꓲꓼ ꓕꓲ ꓑ ꓫꓸ ꓙꓵꓻ ꓠ ꓗ_ ꓥꓳ꓾ ꓐꓰ ꓟꓸ ꓖꓶ_ ꓡꓳ꓿ ꓪꓴ-ꓢ ꓠꓬ ꓪꓽ ꓛꓴꓽ ꓚꓱꓹ ꓢꓴ ꓥ ꓢꓲ꓾ ꓬꓲ ꓔꓯ ꓟꓽ ꓠꓲꓹ ꓒꓴ ꓝꓲ ꓢꓴ ꓔꓯ ꓠꓬ ꓛꓬꓼ ꓟꓵꓽ ꓮꓸ ꓔꓳꓸ ꓗꓪ ꓡꓳꓺ ꓧꓳꓽ ꓗꓷ_ ꓥꓳ꓿ ꓬꓲ ꓪ ꓫ ꓙꓵꓻ ꓔꓬ ꓟ ꓔꓯ ꓪꓴ-ꓢ ꓡꓳꓸ ꓟꓳ_ ꓕꓯ꓾ ꓬꓲ ꓠꓬ ꓠꓲꓹ ꓒꓴ ꓗꓹ ꓛꓲ_ ꓥꓳ꓾ ꓐꓰ꓾ ꓢ-ꓓꓯ ꓡꓰ ꓐꓯ ꓒꓬꓱꓺ_ ꓡꓳ꓿ ꓥꓶꓺ_ ꓟ ꓖꓳ ꓕꓲ ꓣꓳ ꓠꓬ ꓕꓱ ꓡꓱ ꓐꓰ ꓞꓳ ꓤ ꓐꓱ ꓶ ꓙꓲꓻ ꓖꓴ ꓬꓰ ꓔꓬ ꓟ ꓪꓴ-ꓢ ꓔꓯ ꓬꓲ ꓚꓲ ꓛꓬ ꓒꓬꓱꓽ ꓟꓯꓻ ꓝꓲ_ ꓡꓳ꓿ ꓥꓶꓺ_ ꓟ ꓟꓬꓱꓽ ꓠꓽ ꓢ-ꓓꓯ ꓐꓰ_ ꓡꓰꓽ ꓗꓴꓸ ꓙꓲ ꓙꓳ_ ꓡꓳ꓿ ꓞꓳ ꓤ ꓐꓴ ꓔꓯ ꓝꓴꓲ ꓬꓰ ꓝꓲ ꓠꓹ ꓟ ꓤꓹ ꓠꓬꓲ ꓢꓴ ꓠꓬ꓾ ꓢ-ꓓꓯ ꓥ ꓡꓳ꓿ ꓞꓳ ꓤ ꓔꓯ ꓐꓬꓺ ꓡꓰ ꓝꓲ_ ꓟ ꓛꓴꓽ ꓙꓳ ꓢꓴ ꓥ_ ꓟꓲ꓾ ꓢ-ꓓꓯ ꓬꓲ ꓚꓲ ꓛꓬ ꓥ ꓡꓳ꓿ ꓫꓵꓻ ꓢꓴ ꓐꓴ ꓠꓬ ꓬꓲ ꓪ ꓕꓲꓽ ꓑꓹ ꓤ ꓢꓯꓸ ꓔꓬ ꓟ ꓦꓬ ꓠꓬꓲ ꓗꓪ ꓬꓰ ꓗꓷ ꓟ ꓝꓴꓲ ꓑꓶ ꓓꓴ꓾ ꓪꓴ-ꓢ ꓢꓯꓸ ꓔꓬ ꓙꓳ ꓔꓬ ꓕ ꓑꓳ ꓬꓲ ꓪ ꓠꓬ ꓛꓬꓼ ꓟꓵꓽ ꓮꓸ ꓔꓳꓸ ꓗꓪ ꓕꓲ ꓞꓲꓼ ꓕꓲ ꓑ ꓫ ꓙꓵꓻ ꓠ ꓗ_ ꓡꓳ꓾ ꓐꓯ_ ꓟ ꓟꓸ ꓟꓲ ꓠꓽ꓾ ꓠꓲꓹ ꓒꓴ ꓓꓴ ꓟꓽ ꓙꓳ꓿
	ꓢꓲ ꓫꓬ ꓕꓳ ꓶ ꓗꓪ ꓖꓳ ꓡꓱ ꓫꓵꓽ ꓟꓸ ꓟꓲ ꓔꓯ ꓡꓳꓸ ꓟꓳ ꓪ ꓓ_ ꓡ? ꓢꓲ ꓫꓬ ꓕꓳ ꓶ ꓗꓪ ꓖꓳ ꓡꓱ ꓐꓰ ꓟꓽ ꓟꓸ ꓖꓶ ꓔ꓿ “ꓢꓲꓺ ꓒ ꓬꓰ-ꓧꓳ-ꓧꓪ ꓡꓰ ꓐꓯ_ ꓡꓳ꓾ ꓥꓪ ꓠꓬ ꓥꓪ ꓢꓯꓸ ꓔꓬ ꓟ ꓔꓯ ꓖꓴꓺ ꓢꓲ꓾ ꓕꓱ ꓡꓱ ꓐꓯ_ ꓡꓳ꓾ ꓝꓴꓲ ꓙꓳ ꓢꓴ ꓫꓵꓻ_ ꓟ ꓔꓯ ꓥꓪ ꓟꓽ ꓗꓹ ꓛꓲ꓿ ꓝꓴꓲ ꓙꓳ ꓢꓴ ꓠꓬ ꓬꓲ ꓬꓰ_ ꓟ ꓚꓱꓹ ꓗꓪ ꓐꓰ ꓒꓳꓹ ꓬꓲꓼ ꓡ ꓢꓲ ꓢꓯꓸ ꓔꓬ ꓟ ꓔꓯ_ ꓡꓰꓽ ꓗꓹ ꓛꓲ_ ꓡꓳ꓿ ꓬꓲ-ꓢꓷ-ꓡꓰ ꓕꓲ ꓦꓲ ꓢꓴꓳ꓾ ꓠꓴ ꓪ ꓥꓶꓺ_ ꓟ ꓚꓱꓹ ꓗꓪ ꓐꓰ ꓒꓳꓹ ꓬꓲꓼ ꓡꓯ꓾ ꓒꓳꓹ ꓬꓲꓼ ꓡꓯ꓾ ꓮ ꓫꓵ ꓪꓴꓸ ꓠꓬꓲ ꓫꓵꓻ ꓠꓲꓹ ꓫꓵ_ ꓡ? ꓐꓰ꓾ ꓐꓯ ꓖꓶ꓿” ꓚꓰ 33ꓽ11ꓼ 3ꓽ24꓿
	ꓬꓲ ꓑꓶꓸ ꓟꓽ ꓞꓷꓹ ꓗꓪ ꓟ ꓫꓸ ꓘꓶꓻ ꓓꓴ ꓔꓯ ꓡꓳꓸ ꓟꓳ_ ꓕꓯ ꓪꓴ-ꓢ ꓗꓹ ꓛꓲ_ ꓡ? ꓮ ꓔꓳꓸ ꓡꓴꓽ ꓐꓱ ꓗꓪ ꓚꓲ ꓛꓬ ꓡꓰ ꓡꓳꓺ ꓧꓳꓽ ꓔ_ ꓟ ꓢꓯꓸ ꓫꓵꓽ ꓐꓴ ꓫ ꓙꓵ ꓢꓲ ꓠꓻ ꓪꓴꓽ_ ꓟ ꓢꓯꓼ ꓔꓯ ꓑ ꓙ_ ꓕꓯ꓾ ꓪꓴ-ꓢ ꓠꓲꓹ ꓒꓴ_ ꓡ? ꓙꓳꓺ ꓓꓴ ꓙꓳ_ ꓟ ꓠꓻ ꓪꓴꓽ ꓢꓯꓼ ꓖꓳ ꓟ ꓠꓬ ꓠꓵ ꓠꓲꓹ ꓐꓳ ꓞꓹ_ ꓟ ꓪꓴ-ꓢ ꓬꓲ ꓠꓸ ꓑꓳ ꓗꓪ ꓗꓹ ꓛꓲꓽ_ ꓟ ꓠꓺ ꓢꓻ ꓡꓴ ꓢꓯꓼ_ ꓡꓰ ꓐꓰ ꓗ_ ꓡ? ꓕꓱ ꓡꓱ ꓫꓵꓽ ꓓꓵ ꓙ ꓚꓱꓹ ꓠꓽ꓾ ꓙꓲꓻ ꓣꓴꓽ ꓓꓴ ꓓꓽ ꓟ ꓥ ꓢꓲ꓾ ꓪꓴ-ꓢ ꓔꓮ ꓟꓽ ꓒꓵꓽ ꓟ ꓥ ꓡꓳ꓿ ꓕꓲ ꓤꓶꓻ ꓡꓰ ꓕꓲ ꓤꓶꓻ ꓗꓪ ꓪꓴꓽ ꓡ ꓟꓬꓽ ꓡ ꓔꓬ ꓟ ꓝꓴꓲ ꓑꓶ ꓓꓴ ꓪꓴ-ꓢ ꓟꓬꓱꓺ ꓓꓳꓽ ꓪꓴꓽ ꓡ_ ꓡꓳ ꓟꓽ ꓥ꓿


ꓕꓲ ꓞꓲꓼ ꓕꓲ ꓑ ꓘꓶꓻ ꓙꓵꓻ_ ꓟ—ꓟꓽ ꓔꓱꓹ ꓟ ꓙꓵꓻ ꓚꓱꓹ

	ꓕꓲ ꓞꓲꓼ ꓕꓲ ꓑ ꓘꓶꓻ ꓙꓵꓻ_ ꓟ ꓟꓸ ꓟꓲ (ꓟꓽ ꓔꓱꓹ ꓟ ꓟꓸ ꓟꓲ) ꓡꓰ ꓥꓶꓺ_ ꓟ ꓐꓯ ꓖꓴ ꓟꓽ ꓓ ꓠ ꓛꓲ ꓒꓬꓱꓼ ꓡ ꓝꓲ_ ꓡꓳ꓿ ꓠꓵꓻ ꓠꓲꓹ_ ꓐꓰ ꓙꓲꓻ_ ꓟ ꓐꓲꓺ ꓞꓹ_ ꓟ ꓦ ꓡꓱ ꓚꓱꓹ ꓔꓯ ꓠꓬ꓾ ꓟꓽ ꓔꓱꓹ ꓟ ꓟꓸ ꓟꓲ ꓡꓰ ꓠꓯ ꓞꓲꓹ ꓡꓰ ꓝꓲ_ ꓡꓳ꓿ ꓥꓶꓺ_ ꓟ ꓒꓬꓱꓽ ꓡꓳꓸ ꓓꓳ ꓡ ꓝꓲ_ ꓡꓳ꓿ ꓢ-ꓓꓯ ꓠꓬ ꓪꓴ-ꓢ ꓬꓲ ꓢꓲꓺ ꓠꓲꓹ ꓔꓯ ꓬꓲ ꓪꓴꓸ ꓔꓲꓸ ꓑꓺ ꓡꓰ ꓝꓲ_ ꓡꓳ꓿ ꓖꓳ ꓟ ꓑꓶ ꓓꓴ ꓠꓵ ꓠꓲꓹ ꓐꓳꓺ ꓞ_ ꓟ ꓚꓰꓼ ꓢꓴ ꓪꓴ-ꓢ ꓠꓬ꓾ ꓞꓳ ꓤ ꓐꓴ ꓠꓲꓹ ꓜꓳꓺ_ ꓟ ꓘꓳ ꓣꓴ ꓟꓶ ꓔꓬ_ ꓡꓳ꓿ ꓟꓸ ꓟꓲ ꓚꓺ ꓢꓴ ꓢꓽ ꓡ ꓗꓪ ꓐꓰ ꓚꓺ ꓓꓳ ꓡ_ ꓟ ꓟꓽ ꓔꓱꓹ ꓟ ꓟꓸ ꓟꓲ ꓡꓰ ꓪꓴ-ꓢ ꓔꓯ ꓠꓬ ꓙꓳꓺ ꓙꓳꓺ ꓟꓴ ꓗ_ ꓢꓴ ꓕꓲ ꓣꓳ_ ꓡꓰ ꓐꓰ ꓟꓳꓸ ꓖꓶ ꓔꓬ_ ꓠꓬꓲ꓾ ꓕꓲ ꓟꓲ ꓠꓯ ꓡꓱꓸꓼ ꓗꓪ ꓟ ꓞꓳ ꓤ ꓐꓴ ꓠꓬ ꓦ ꓡꓱ ꓚꓱꓹ ꓔꓯ ꓦ ꓡꓱ ꓟꓽ ꓐꓳ꓾ ꓐꓰ ꓗꓷ ꓡꓰ ꓢꓲ꓾ ꓪꓴ-ꓢ ꓟꓽ ꓙꓳ ꓢꓴ ꓒꓬꓱꓼ ꓡ_ ꓡꓳ꓿
	ꓕꓲ ꓞꓲꓼ ꓕꓲ ꓑ ꓘꓶꓻ ꓙꓵꓻ_ ꓟ ꓟꓸ ꓟꓲ ꓠꓬ꓾ ꓞꓳ ꓫꓵꓽ ꓞꓳ ꓙꓰꓽ ꓔꓯ ꓐ-ꓐꓲ-ꓡꓶ ꓡꓰ ꓓꓳꓻ ꓬꓲꓼ ꓡꓰ ꓝꓲ_ ꓟ꓾ ꓟꓽ ꓢꓲ ꓟꓽ ꓫꓬ ꓟ ꓦꓯꓸ ꓠꓲꓹ ꓙꓵꓽ_ ꓟ ꓙꓲꓻ ꓒꓶꓽ ꓕꓲ ꓫꓵꓽ ꓥ ꓡꓳ꓿ ꓪꓴ-ꓢ ꓟꓬꓱꓽ ꓟꓯꓻ ꓢꓴ ꓙꓲ-ꓢꓴ ꓢꓲꓺ ꓤ ꓐꓴ ꓡꓰ ꓟꓽ ꓔꓱꓹ ꓟ ꓠꓽ ꓦꓬ ꓠꓬꓲ (ꓢꓲꓺ ꓒ ꓦꓬ ꓠꓬꓲ) ꓔꓯ ꓘꓳ ꓣꓴ ꓗꓷ ꓕꓲꓽ ꓠꓬꓲ ꓗꓪ꓾ ꓣꓳ-ꓟ ꓘꓴ ꓜꓲ ꓞꓳ ꓗꓪ ꓟ ꓟꓽ ꓔꓱꓹ ꓟ ꓟꓸ ꓟꓲ ꓔꓱ ꓟ ꓓꓵꓽ ꓡ_ ꓡꓳ꓿ ꓣꓳ ꓠꓬ ꓪꓴ-ꓢ ꓬꓲ ꓐꓯ ꓘꓶ ꓔꓯ ꓡꓳꓺ ꓩꓴ ꓗꓷ ꓢꓲ꓾ ꓮ ꓒꓵꓽ ꓮ ꓑ ꓐꓴ ꓡꓰ ꓟꓸ ꓖꓶ ꓔ_ ꓟ ꓟꓽ ꓔꓱꓹ ꓟ ꓙꓵꓻ ꓚꓱꓹ ꓔꓯ ꓘꓳ ꓣꓴ_ ꓐꓭ ꓕꓯ꓾ ꓐ-ꓐꓲ-ꓡꓶ ꓕꓯ ꓢꓲ ꓗꓪ ꓬꓯꓼ ꓡ ꓠ ꓗ_ ꓟ ꓐꓯ ꓟꓴ ꓔꓯ ꓣꓳ ꓥ_ ꓟꓲ ꓑꓯꓹ ꓟꓶ_ ꓥꓳ꓿ ꓦꓶꓻ ꓠꓲꓹ ꓛꓱꓼ ꓡꓱꓼ ꓙꓵꓻ ꓔꓯ ꓣꓳ ꓓꓳ ꓪ_ ꓥꓳ꓿
	ꓞꓳ ꓤ ꓟꓬꓽ ꓐꓱ ꓠꓬ ꓟꓽ ꓔꓱꓹ ꓟ ꓐꓰ ꓒꓳꓹ ꓡꓯ ꓘꓳ ꓞꓹ ꓔꓬ ꓟ ꓜꓴꓻ ꓗꓪ ꓔꓺ ꓞꓹ_ ꓡꓳ꓿ ꓪꓴ-ꓢ ꓔꓯ ꓠꓬ ꓠꓵꓻ ꓠꓲꓹ ꓢꓲꓺ ꓒ꓾ ꓫꓱꓸ ꓤ ꓙ ꓗꓳ ꓠꓲꓹ ꓢꓲꓺ ꓒ ꓕꓲ ꓣꓳ_ ꓡꓰ ꓐꓰ ꓢꓲ ꓫꓬ ꓕꓳ ꓶ ꓗꓪ ꓟꓳꓸ ꓖꓶ ꓔꓬ ꓠꓬꓲ꓾ ꓞꓳ ꓤ ꓔꓯ ꓮꓸ ꓔꓳꓸ ꓡꓴꓽ ꓐꓱ ꓗꓪ ꓡꓳꓺ ꓧꓳꓽ ꓗꓷ_ ꓟ ꓔꓯ ꓬꓲ ꓪ ꓟꓽ ꓙꓵꓻ꓿ ꓝꓮꓲ ꓞꓳ ꓦ ꓠꓬ ꓫꓵꓻ ꓟꓽ ꓗꓴꓸ ꓟ ꓥ ꓠꓬꓲ꓾ ꓞꓳ ꓤ ꓮ ꓙꓵꓽ ꓠꓬ ꓢꓯꓼ ꓟꓬ ꓝ ꓟꓶ_ ꓡꓳ꓾ ꓐꓰ꓾ ꓬꓲ ꓪ ꓙꓵꓻ_ ꓡꓳ꓿ ꓖꓳ ꓡꓱ ꓠꓬꓲ ꓝꓴꓲ ꓙꓳ ꓢꓴ ꓐꓴ ꓠꓬ ꓪꓴ-ꓢ ꓬꓲ ꓠꓲꓹ ꓡꓶꓽ ꓔꓯ꓾ ꓥ ꓠꓬ ꓪꓴ-ꓢ ꓬꓲ ꓕꓵꓼ ꓪ ꓔꓯ ꓟꓽ ꓧꓪꓸ ꓛꓲ ꓔꓬ꓾ ꓚꓲ ꓛꓬ ꓠꓲꓹ ꓡꓶꓽ ꓙꓳ_ ꓟ_ ꓡꓰ ꓐꓰ ꓗꓹ ꓛꓲ ꓔꓬ ꓢꓲ꓾ ꓪꓴ-ꓢ ꓡꓰ ꓣꓱꓽ ꓛꓰ ꓖꓶ ꓡ_ ꓥꓳ꓾ ꓐꓰ ꓬꓲ ꓪ ꓙꓵꓻ_ ꓡꓳ꓿ ꓪꓴ-ꓢ ꓬꓲ ꓫꓱꓸ ꓤ ꓙ ꓗꓳ ꓠꓲꓹ ꓔꓯ ꓓꓽ ꓪꓴꓸ ꓚꓬꓹ ꓢꓲ꓾ ꓪꓴ-ꓢ ꓬꓲ ꓔꓱꓹ ꓜꓳꓽ_ ꓟ ꓔꓯ ꓟꓽ ꓚꓬꓺ ꓟ ꓟꓸ ꓟꓲ ꓠꓬ꓾ ꓧꓪꓽ ꓠꓲꓹ ꓡꓶꓽ ꓛꓳ ꓢꓴ ꓐꓴ ꓠꓲꓹ ꓒꓴ_ ꓟ ꓟꓸ ꓟꓲ ꓥ ꓡꓳ꓿

ꓢꓲ ꓫꓬ ꓕꓳ ꓶ ꓗꓪ ꓟꓽ ꓓꓯꓹ ꓟ꓾ ꓕꓲ ꓟꓲ ꓠꓯ ꓡꓱꓸꓼ ꓚꓬꓴꓹ ꓟꓶ_ ꓟ ꓟꓸ ꓟꓲ

	ꓕꓲ ꓟꓲ ꓠꓯ ꓡꓱꓸꓼ꓾ ꓥ ꓠꓬ ꓟꓲ ꓠꓯ ꓞꓳ ꓤ ꓮ ꓙꓵꓽ ꓡꓱꓸꓼ ꓚꓬꓴꓹ ꓟꓶ_ ꓥꓳ꓾ ꓐꓰ꓾ ꓙꓵꓻ ꓢꓴ ꓐꓴ ꓠꓬ꓾ ꓢꓲ ꓫꓬ ꓕꓳ ꓶ ꓔꓯ ꓪꓴꓸ ꓔꓲꓸ ꓪꓴꓸ ꓑꓺ ꓗꓷ ꓡꓰ ꓝꓲ ꓢꓴ ꓥ ꓡꓳ꓿ “ꓠꓴ ꓪ ꓟꓽ ꓫꓵꓻ꓾ ꓮ ꓡꓲꓳ ꓐꓯ ꓠꓬ ꓠꓴ ꓪ ꓜꓽ ꓗꓷ_ ꓟ ꓦꓬ ꓠꓬꓲ ꓗꓪ꓾ ꓠꓴ ꓪ ꓟꓬ ꓢꓶꓽ ꓠꓬ ꓒꓴꓺ ꓡ ꓢꓲ꓾ ꓠꓴ ꓪ ꓠꓬ ꓪꓴ-ꓢ_ ꓡꓰ ꓐꓰ ꓙꓲꓻ_ ꓟ_ ꓐꓰ ꓥꓶꓺ_ ꓟ ꓔꓯ ꓢꓷ ꓡꓰ_ ꓥꓳ꓾” ꓐꓰ꓾ ꓬꓲ-ꓓꓰ ꓐꓱ ꓗꓪ ꓩꓴ ꓡꓰ ꓐꓯ ꓗꓷ ꓟ ꓐꓯ ꓘꓶ ꓔꓯ꓾ ꓪꓴ-ꓢ ꓟꓬꓱꓽ ꓟꓯꓻ ꓢꓴ ꓐꓴ ꓡꓰ ꓡꓯ ꓫꓵ ꓐꓯ ꓔꓬ_ ꓡꓳ꓿ ꓞꓳ ꓤ ꓢꓰꓼ ꓢꓴ꓾ ꓞꓲ ꓘꓴꓽ꓾ ꓟꓽ ꓢꓲꓽ ꓟꓽ ꓫꓬ ꓬꓰ ꓢꓴ꓾ ꓕꓱ ꓡꓱ ꓫꓵꓽ ꓮꓸ ꓓꓲꓽ ꓥꓶꓺ_ ꓟ ꓝꓴꓲ ꓙꓳ ꓢꓴ ꓥ_ ꓟꓲ꓾ ꓬꓲ ꓪ ꓫꓵꓻ ꓗ ꓠꓯ꓾ ꓕꓲ ꓞꓲꓼ ꓕꓲ ꓑ ꓙꓳ ꓢꓻ ꓗꓹ ꓛꓲ_ ꓟ ꓟꓵꓽ ꓗꓪ ꓓꓵꓽ ꓙꓰ ꓪ_ ꓡꓳ꓾ ꓐꓰ ꓢ-ꓓꓯ ꓡꓰ ꓐꓯ_ ꓡꓳ꓿ ꓞꓳ ꓤ ꓧꓪꓽ ꓠꓲꓹ ꓡꓶꓽ_ ꓐꓰ ꓮꓽ ꓘꓶꓸ ꓧꓳꓹ_ ꓟ_ ꓐꓰ ꓠꓸ ꓑꓳ ꓠꓺ ꓠꓹ ꓢꓻ_ ꓟ ꓐꓯ ꓘꓶ ꓥ ꓡꓳ ꓟꓽ ꓥ ꓡ?
	ꓮ ꓧꓪꓹ ꓞꓳ ꓤ ꓫꓵꓻ ꓗꓷ ꓟꓶ ꓕꓯ꓾ ꓟꓴ ꓗꓪ ꓗꓪ ꓞꓼ ꓐꓰ ꓓꓵꓽ ꓙꓰ ꓪ_ ꓡꓳ꓾ ꓐꓯ_ ꓟ ꓠꓬ ꓚꓵꓺ ꓚꓵꓺ ꓥ ꓐꓭ ꓕꓯ ꓠ꓾ ꓣꓳ ꓠꓬ ꓢꓯꓸ ꓔꓬ ꓟ ꓢꓶꓸ ꓟꓽ ꓞꓲ꓾ ꓫꓵꓻ_ ꓟ ꓔꓯ ꓪ ꓜꓲ ꓠꓲꓹ ꓒꓴ ꓙꓲꓽ ꓙꓳ_ ꓡꓳ꓿ ꓙꓵꓻ ꓚꓱꓹ ꓕꓱ ꓟ ꓡꓰ ꓞꓳ ꓤ ꓮ ꓟꓬꓹ ꓔꓯ ꓚꓲ ꓛꓬ ꓔꓱ ꓚꓲ ꓛꓬ ꓢꓰꓼ ꓠꓹ ꓟ ꓢꓯꓼ ꓖꓶ_ ꓡꓳ꓿ ꓞꓳ ꓤ ꓐꓴ ꓟꓲ ꓠꓯ ꓗꓪ ꓫ ꓙꓵꓻ ꓓꓴ ꓔꓳꓹ ꓜꓳꓽ ꓔꓬ ꓟ ꓦꓬ ꓠꓬꓲ ꓗꓪ꓾ ꓟꓴ ꓗꓪ ꓗꓪ ꓟ ꓶꓼ ꓤ ꓫꓱꓹ ꓤ ꓔꓯ ꓘꓳ ꓣꓴ ꓠꓹ ꓟ ꓐꓱ ꓶ꓾ ꓚꓲ ꓛꓬ ꓔꓯ ꓢꓰꓼ ꓠꓹ ꓟ ꓠꓬ ꓪ ꓜꓲ ꓢꓻ_ ꓟ_ ꓡꓰ ꓐꓰ ꓡꓳꓸ ꓟꓳ_ ꓡꓳ꓿ 
	ꓖꓳ ꓡꓱ ꓥ_ ꓟꓲ ꓙꓵꓽ ꓗꓪ ꓔꓯ ꓛꓬꓻ ꓗꓷ ꓢꓴ ꓐꓴ ꓔꓯ ꓛꓬꓻ ꓒꓵꓽ ꓖꓶ_ ꓥꓳ꓾ ꓐꓰ꓾ ꓢꓲ ꓫꓬ ꓕꓳ ꓶ ꓗꓪ ꓪꓴ-ꓢ ꓡꓰ ꓟꓸ ꓖꓶ ꓔ_ ꓡꓳ꓿ ꓝꓴꓲ ꓙꓳ ꓢꓴ ꓔꓯ ꓔꓱꓹ ꓜꓳꓽ ꓜꓳꓽ_ ꓐꓰ ꓐꓯ ꓟꓴ ꓘꓶꓽ ꓠꓹ ꓟ꓾ ꓪꓴ-ꓢ ꓔꓯ ꓠꓵ ꓠꓲꓹ ꓙꓳ_ ꓡ? ꓖꓳ-ꓡ-ꓖꓳ-ꓕ ꓪ ꓚꓲ ꓗꓪ ꓟ ꓡꓯ ꓐꓳ ꓔꓶ ꓓꓴ ꓔꓯ ꓡꓳꓸ ꓠꓬꓲ꓿ “ꓝꓴꓲ ꓪꓽ ꓒꓵꓽ ꓠꓬ ꓫꓵꓻ_ ꓟ” ꓥ ꓟ ꓔꓯ꓾ ꓤ ꓔꓲ ꓬꓰ-ꓢꓴ ꓫꓵꓻ ꓙ_ ꓟ ꓡꓰ ꓗꓸ ꓚꓵꓺ ꓟꓳꓸ ꓖꓶ ꓡ_ ꓡꓳ꓿ ꓣꓳ 6ꓽ23꓿ ꓙꓵ ꓗ ꓔꓯ ꓛꓬꓻ ꓗꓷ ꓟ ꓮ ꓙꓵꓽ ꓠꓬ ꓛꓬꓻ ꓒꓵꓽ ꓟꓶ_ ꓥꓳ꓿ ꓝꓴꓲ ꓟꓽ ꓙꓳ ꓟ ꓙꓲ-ꓢꓴ ꓠꓬ ꓞꓳ ꓤ ꓐꓱ ꓶ ꓝꓴꓲ ꓒꓬꓱꓼ ꓡ_ ꓡꓳ꓿ ꓝꓴꓲ ꓙꓳ ꓢꓴ ꓮ ꓙꓵꓽ ꓔꓯ ꓚꓬꓴꓹ ꓠꓹ ꓟ ꓐꓱ ꓶ ꓙꓲ-ꓢꓴ ꓠꓬ ꓠꓲꓹ ꓟ ꓐꓶꓽ ꓡꓰ_ ꓗꓪ ꓛꓲ꓾ ꓐꓹ ꓐ ꓡꓰ ꓡꓳꓺ ꓩꓴ ꓗꓷ_ ꓟ ꓔꓯ ꓔꓳꓹ ꓜꓳꓽ ꓢꓲ꓾ ꓙꓵꓽ ꓗ ꓔꓯ ꓛꓬꓻ ꓗꓷ ꓟ ꓛꓬꓻ ꓒꓵꓽ ꓮ ꓙꓵꓽ ꓟꓯꓻ ꓟꓶ_ ꓡꓳ꓿ ꓪꓴꓽ_ ꓟ ꓝꓴꓲ ꓪꓽ ꓒꓵꓽ ꓔꓯ ꓐꓶꓻ ꓖꓶ_ ꓟ ꓝꓴꓲ ꓑꓲꓸ ꓓꓴ ꓟꓬꓱꓽ ꓔꓯ ꓟꓽ ꓘꓳ ꓣꓴ ꓟ ꓶꓻ ꓟꓬ ꓥ ꓕ ꓑꓳ ꓠꓬ꓾ ꓝꓴꓲ ꓪ ꓒꓵꓽ ꓖꓳ ꓟ ꓔꓯ ꓬꓲ ꓚꓲ ꓛꓬ ꓟꓯꓻ ꓠ ꓗ_ ꓥꓳ꓿ ꓟꓳ 14ꓽ8ꓼ 17ꓽ2ꓼ 2 ꓢ 13ꓽ39꓿

ꓔꓶꓺ ꓔ ꓟ ꓗꓺ ꓫꓵꓺ

	“ꓢꓯꓼ ꓟꓬ ꓬꓲꓻ ꓙꓬ ꓬꓲ ꓝꓳꓹ ꓟꓶ ꓗꓪ ꓐꓰ ꓢꓲꓼ ꓢꓴ ꓔꓯ ꓬꓲꓸ ꓒꓵꓽ ꓟꓽ ꓧꓪ ꓧꓪ ꓖꓶ ꓓꓳ_ ꓥꓳ꓿” ꓙ ꓟꓳ ꓘꓶ ꓕꓱ ꓟ ꓠꓬ ꓢꓯꓼ ꓟꓬ ꓬꓲ ꓙꓬ ꓔꓯ ꓟꓷꓼ ꓢꓲꓼ ꓢꓴ ꓐꓱ ꓶ_ ꓡꓰꓽ ꓥ ꓡꓳ꓿ “ꓧꓪꓸ ꓡꓰ ꓢꓴ ꓠꓬ ꓕꓱ ꓟꓬ ꓫꓵꓽ ꓟꓺ ꓟꓶ_ ꓥꓳ꓿ ꓥꓪ ꓠꓬ ꓬꓲ ꓪꓴ-ꓢ ꓬꓰ ꓢꓲ꓾ ꓬꓲ_ ꓟꓲ ꓥꓪ ꓤ ꓬꓰ_ ꓥꓳ꓿” ꓟꓳ 21ꓽ6-7꓿ ꓙꓵꓽ ꓗꓺ ꓔꓯ ꓔꓶꓺ ꓔ_ ꓡꓳ꓿ ꓡꓯ ꓪ ꓮ ꓙꓵꓽ ꓔꓯ ꓟꓶ ꓠꓹ ꓟ꓾ ꓣꓳ ꓠꓬ ꓝꓴꓲ ꓔꓯ ꓧꓪꓸ ꓡꓰ ꓢꓴ ꓬꓰ ꓠ ꓗ_ ꓡꓳ꓿
	“ꓞꓳ ꓥꓶꓺ ꓠꓽ ꓶꓼ ꓟꓽ ꓙꓳ ꓫꓱꓹ ꓟꓽ ꓙꓳ꓿” ꓚ 8ꓽ12-13꓿ ꓝꓴꓲ ꓙꓳ ꓢꓴ ꓠꓬ “ꓪꓴ-ꓢ ꓦꓶꓻ ꓠꓲꓹ_ ꓐꓰ ꓙꓲꓻ ꓫꓬ_ ꓟ ꓐꓯ ꓟꓴ ꓟꓳꓸ ꓖꓶ ꓡ_ ꓟ ꓦꓬ ꓠꓬꓲ ꓗꓪ ꓛꓲ ꓚꓲ ꓛꓬ ꓐꓱ ꓶ ꓦꓶꓻ ꓠꓲꓹ ꓔꓯ” ꓧꓪꓺ ꓔꓬ_ ꓡꓳ꓿ ꓪꓴ-ꓢ ꓠꓬ “ꓮ ꓡꓲ ꓕꓲ ꓣꓳ ꓔꓯ ꓥ_ ꓟꓲ ꓬꓲ ꓮ ꓡꓲ ꓬꓰ_ ꓠꓬ ꓬꓲ ꓔꓯ ꓮ ꓡꓲ ꓡꓲꓸ ꓖꓶ_ ꓥꓳ꓿” “ꓟꓽ ꓙꓲ ꓟ ꓬꓰ ꓢꓴ ꓥ ꓕ ꓑꓳ ꓔꓯ ꓠꓬ꓾ ꓫ ꓙꓵ ꓟꓷ ꓙꓵ_ ꓟ_ ꓐꓰ ꓠꓲꓹ ꓫ ꓟꓬ ꓫ ꓟ ꓖꓶ ꓡ_ ꓥꓳ꓿” ꓣꓳ 2ꓽ5-6ꓹ9ꓼ ꓢ 3ꓽ10-11꓿
	“ꓮ ꓡꓲꓳ ꓐꓯ ꓠꓬ ꓟꓽ ꓢꓲ ꓟꓽ ꓫꓬ ꓟ ꓬꓰ ꓢꓴ ꓥ_ ꓟꓲ꓾ ꓟꓽ ꓫꓬ ꓟꓽ ꓖꓼ ꓟ ꓡ ꓞꓳ ꓥ_ ꓟꓲ꓾ ꓠꓲꓽ ꓐꓬꓱꓽ ꓔꓯ ꓪꓴꓸ ꓓꓵ ꓕꓱꓼ ꓠꓹ ꓟ ꓠꓲꓹ ꓦꓯꓸ ꓢꓴ ꓥ_ ꓟꓲ꓾ ꓙꓲ-ꓢꓴ_ ꓐꓰ ꓪꓴ-ꓢ ꓬꓲ ꓗꓴꓷꓼ ꓗꓪ ꓮ ꓫꓵꓽ ꓡꓯ ꓪ ꓟꓽ ꓙꓳ ꓟ ꓔꓯ ꓠꓴ ꓪ ꓚꓵꓺ ꓚꓵꓺ ꓢꓷ_ ꓡꓳ꓿” “ꓢꓯꓼ ꓟꓬ ꓢꓲꓹ ꓜꓲ ꓗꓪ ꓛꓲ ꓬꓰ ꓠꓹ ꓟ ꓙꓵꓽ ꓪꓽ ꓟꓶ ꓢꓲ꓾ ꓗ ꓘꓶ ꓗꓪ ꓐꓰ ꓡꓳ ꓒꓱ ꓗꓪ ꓓꓵꓽ ꓡꓰ ꓓꓻ ꓠꓹ ꓟ꓾ ꓚꓲ ꓛꓬ ꓐꓵ ꓞꓶ ꓞꓲꓽ ꓢꓴ ꓠꓬ ꓶꓼ ꓙꓳ ꓫꓱꓹ ꓙꓳ_ ꓡꓳ꓿ ꓮꓸ ꓠꓽ_ ꓐꓰ ꓥꓺ ꓟꓬꓱꓽ ꓬꓰ ꓢꓴ_ ꓐꓰ꓾ ꓟꓽ ꓢꓲ ꓟꓽ ꓫꓬ ꓟ ꓬꓰ ꓢꓴ_ ꓐꓰ꓾ ꓞꓳ ꓤ ꓢꓰꓼ ꓢꓴ_ ꓐꓰ꓾ ꓠꓲꓽ ꓐꓬꓱꓽ ꓔꓯ ꓪꓴꓸ ꓓꓵ ꓕꓱꓼ ꓢꓴ_ ꓐꓰ ꓗꓶꓸ_ ꓟ ꓔꓯ ꓠꓲꓹ ꓠꓵ ꓢꓲ꓾ ꓗꓶꓸ_ ꓟ ꓬꓰ ꓢꓴ ꓥ ꓕ ꓑꓳ ꓠꓬ ꓠꓱ ꓫꓱ ꓟꓸꓼ ꓗꓪ ꓔꓬ_ ꓡꓳ꓿” ꓬꓲ 5ꓽ5ꓼ ꓦꓲ 12ꓽ14ꓼ ꓟꓳ 22ꓽ14-15꓿
	ꓝꓴꓲ ꓔꓯ ꓮ ꓡꓲ ꓬꓰ ꓠ ꓗ_ ꓟ ꓔꓯ ꓟꓳꓸ ꓪꓴ-ꓢ ꓡꓰ ꓞꓳ ꓤ ꓐꓴ ꓔꓯ ꓐꓯ ꓖꓶ ꓔ_ ꓡꓳ꓿ “ꓬꓰ-ꓧꓳ-ꓧꓪ ꓡꓰ ꓬꓲ ꓔꓯ ꓠꓲꓹ ꓠꓵ ꓢꓴ ꓮ ꓙꓵꓽ ꓔꓯ ꓔꓺ ꓙ_ ꓡꓳ꓿ ꓞꓳ ꓥꓶꓺ ꓐꓴ ꓮ ꓙꓵꓽ ꓔ ꓠꓽ꓾ ꓬꓲ ꓡꓰ ꓟꓶꓽ ꓬꓰ ꓝꓲ_ ꓥꓳ꓿” ꓖꓪ 145ꓽ20ꓼ 37ꓽ38ꓼ ꓓꓳ 34ꓽ6-7꓿ ꓒꓳꓹ ꓔꓳꓹ ꓢꓴ ꓔꓯ ꓠꓬ ꓬꓰ-ꓧꓳ-ꓧꓪ ꓡꓰ ꓓꓶꓽ ꓓꓳꓽ ꓡꓰ ꓝꓲ_ ꓥ_ ꓟꓲ꓾ ꓬꓲ ꓠꓬ ꓠꓵ ꓠꓲꓹ_ ꓐꓰ ꓣꓱꓽ ꓛꓰ ꓐꓳ ꓞꓹ_ ꓟ ꓪꓴ-ꓢ ꓥ ꓠꓬꓲ꓾ ꓐꓯ ꓟꓴ ꓘꓶꓽ_ ꓢꓰꓽ ꓡꓳ꓿
	ꓪꓴ-ꓢ ꓠꓬ ꓟꓽ ꓓ ꓟꓽ ꓞ ꓟꓽ ꓬꓰ꓿ ꓚꓳ ꓑ ꓕꓲ ꓣꓳ_ ꓡꓰ ꓐꓰ ꓠꓺ ꓡꓳꓸ_ ꓟ ꓔꓯ ꓬꓲꓸ ꓟꓽ ꓠꓲꓹ ꓒꓴ꓿ ꓪꓴ-ꓢ ꓬꓲ ꓚꓲ ꓛꓬ ꓠꓬ  ꓠꓲꓹ ꓠꓵ ꓒꓵꓽ ꓢꓴ ꓥ ꓠꓬꓲ꓾ ꓬꓲ ꓡꓰ ꓚꓰꓼ ꓔ ꓟ ꓚꓰꓼ ꓫꓵꓽ ꓡꓰ ꓬꓲ ꓔꓯ ꓠꓲꓹ ꓠꓵ_ ꓟ ꓔꓯ꓾ ꓬꓲ ꓠꓲꓹ ꓒꓴ_ ꓡꓳ꓿ ꓪꓴ-ꓢ ꓬꓲ ꓙ ꓗꓴꓸ ꓠꓲꓹ꓾ ꓬꓲ ꓔꓱꓹ ꓜꓳꓽ_ ꓟ_ ꓐꓰ ꓣꓱꓽ ꓛꓰ ꓔꓯ ꓢꓷꓸ ꓗꓴꓸ_ ꓟ ꓠꓲꓹ ꓟ ꓡꓰ꓾ ꓢꓯꓸ ꓫꓵꓽ ꓐꓴ ꓠꓬ ꓬꓲ ꓔꓯ ꓒꓵꓽ ꓛꓳ ꓠꓺ ꓡꓳꓸ_ ꓟ ꓔꓯ ꓬꓲꓸ ꓠꓲꓹ ꓒꓴ_ ꓡꓳ꓿
	ꓪꓴ-ꓢ ꓬꓲ ꓙꓵꓽ_ ꓟ ꓗꓺ ꓫꓵ ꓠꓬ꓾ “ꓛꓴꓽ ꓙꓳ ꓢꓴ ꓐꓴ ꓔꓯ ꓠꓲꓹ ꓠꓵ꓾” ꓐꓯ_ ꓟ ꓙꓲ-ꓢꓴ ꓬꓲꓸ ꓕꓵꓼ ꓪ ꓔꓯ ꓧꓳꓹ_ ꓡꓳ꓿ ꓞꓳ ꓥꓶꓺ ꓐꓴ ꓔꓯ ꓐꓯ ꓟꓴ ꓘꓶ_ ꓟ ꓠꓬ ꓟꓲ ꓠꓯ ꓔꓯ ꓙꓲ ꓖꓴ ꓟꓶ ꓝꓲ ꓠꓹ ꓟ_ ꓐꓰ꓾ ꓐꓯ ꓟꓴ ꓘꓶꓽ ꓪ ꓡꓰ ꓢꓴ ꓐꓴ ꓔꓯ ꓙꓲꓻ ꓖꓴ ꓟꓶ ꓡꓰ ꓝꓲ ꓠꓹ ꓟ ꓥ ꓡꓳ꓿ ꓪꓴ-ꓢ ꓠꓬ ꓬꓲ ꓪ ꓔꓯ ꓠꓵ ꓠꓲꓹ ꓟꓳꓸ ꓖꓶ_ ꓡꓳ꓿ ꓖꓳ ꓡꓱ ꓥ_ ꓟꓲ ꓬꓲ ꓪ ꓠꓬ ꓪꓴ-ꓢ ꓬꓲ ꓠꓵ ꓠꓲꓹ ꓔꓯ ꓟꓽ ꓚꓬꓺ꓿ ꓙꓵꓽ ꓗ ꓔꓯ ꓕꓳꓼ ꓑꓬꓺ ꓗꓷ ꓢꓲ꓾ ꓪꓴ-ꓢ ꓬꓲ ꓫꓱꓸ ꓤ ꓙ ꓗꓳꓺ ꓠꓲꓹ ꓔꓯ ꓡꓳꓺ ꓩꓴ ꓗꓷ_ ꓡꓳ꓿ ꓪꓴ-ꓢ ꓡꓰ ꓖꓶ ꓡ_ ꓟ ꓶꓼ ꓤ ꓫꓱꓹ ꓤ ꓔꓯ ꓬꓲ ꓪ ꓘꓳ ꓣꓴ ꓔꓬ ꓥ_ ꓟꓲ꓾ ꓪꓴ-ꓢ ꓟꓬꓱꓺ ꓓꓳ ꓔꓯ ꓬꓲ ꓪ ꓡꓰ ꓐꓬ ꓡꓰ ꓝꓲ_ ꓡꓳ꓿ ꓬꓲ ꓪ ꓒꓳꓹ ꓔꓳꓹ_ ꓟ ꓔꓯ ꓟꓶ ꓫꓵ ꓫꓵ ꓠꓲꓹ ꓟ ꓦꓲꓺ ꓖꓶ ꓗꓳꓸ ꓡ ꓗꓷ ꓟ ꓪꓴ-ꓢ ꓠꓬ꓾ ꓒꓳꓹ ꓔꓳꓹ ꓢꓴ ꓖꓳ ꓕꓲ ꓧꓳꓽ ꓔꓯ ꓧꓳꓻ ꓫꓱ ꓚꓺ ꓡꓰ ꓞꓳꓹ ꓢꓲ꓾ ꓬꓲ ꓠꓲꓹ ꓡꓶꓽ ꓬꓰ ꓝꓲ ꓠꓹ ꓟ ꓟꓽ ꓓ ꓟꓽ ꓞ ꓬꓰ ꓙꓲꓽ ꓙꓳ_ ꓡ?

ꓟꓴ ꓗꓪ ꓗꓴꓷꓼ ꓐꓱ ꓶ ꓟꓽ ꓙ ꓖꓶ ꓖꓴ ꓡꓰ ꓢꓰꓽ

	ꓢ-ꓓꓯ ꓔꓯ ꓚꓲ ꓛꓬ ꓐꓱ ꓶ ꓪꓴꓸ ꓓꓵ ꓣꓱꓽ ꓢꓴ ꓢꓲꓺ ꓚꓰꓸ ꓔ ꓢꓴ ꓠꓬ꓾ ꓪꓴ-ꓢ ꓟꓲ ꓙꓬ ꓗꓪ ꓓꓵꓽ ꓡꓰ ꓠꓹ ꓟ ꓟꓽ ꓙ ꓖꓶ ꓖꓴ ꓡꓰ ꓢꓰꓽ꓿ ꓘꓶꓽ ꓘꓹ_ ꓟ꓾ ꓗꓶꓸ_ ꓟ꓾ ꓟꓽ ꓢꓲꓽ ꓟꓽ ꓫꓬ ꓟ꓾ ꓜꓲꓽ ꓜꓲꓽ ꓑꓰꓹ ꓑꓰꓹ ꓟ ꓕꓱ ꓟꓬ ꓫꓵꓽ ꓠꓬ꓾ ꓬꓲ ꓪ ꓬꓰ ꓚꓽ ꓡꓰ ꓟ ꓫꓱꓹ ꓒꓬꓱꓼ ꓡ ꓗꓷꓳ꓿ ꓟꓲ ꓠꓯ ꓗꓪ ꓔꓬ ꓕꓯ ꓬꓲ ꓪ ꓠꓲꓹ ꓜꓳꓺ ꓗꓷ ꓢꓴ ꓐꓴ_ ꓐꓰ ꓕꓲ ꓪꓺꓼ ꓟꓴ ꓗꓪ ꓗꓪ ꓬꓲ ꓪ ꓓꓵꓽ ꓙꓰ ꓐ ꓡ_ ꓥꓳ ꓪ? ꓔꓱꓹ ꓚꓵꓺ_ ꓟ ꓠꓬ ꓞꓳ ꓗꓶꓸ_ ꓐꓰ ꓮ ꓕꓯ_ ꓟꓲ ꓪꓽ ꓡꓰ ꓟꓽ ꓓ꓿ ꓠꓲꓹ ꓟ ꓠꓴꓽ ꓢꓴ ꓐꓴ ꓠꓬ ꓚꓲ ꓛꓬ ꓔꓯ ꓒꓵꓽ_ ꓟ ꓚꓬꓹ ꓢꓲ ꓠꓲꓹ ꓘꓪꓽ ꓫꓵ ꓔꓬ ꓟꓽ ꓐ ꓡ꓿ ꓢꓲ ꓫꓬ_ ꓟ ꓠꓬ ꓟꓽ ꓫꓬ ꓟ ꓫꓱꓹ ꓔꓯ ꓘꓳ ꓣꓴ ꓟꓽ ꓐ ꓡ꓿ ꓟꓬꓱꓽ ꓬꓰ ꓔꓬ ꓟ ꓠꓵꓻ ꓠꓲꓹ ꓠꓬ꓾ ꓦꓯꓸ ꓠꓲꓹ ꓔꓯ ꓟꓽ ꓠꓲꓹ ꓒꓴ꓿ ꓦꓯꓸ ꓠꓲꓹ ꓙꓵꓽ_ ꓟ ꓠꓯꓸꓼ ꓗꓪ ꓔꓵꓸ ꓞꓹ ꓔꓬ ꓢꓴ ꓐꓱ ꓶ ꓟꓴ ꓗꓪ ꓗꓴꓷꓼ ꓠꓬ ꓮ ꓫꓵꓽ ꓗꓹ ꓚꓲ ꓓꓴ ꓖꓶ ꓐ ꓡ_ ꓡ?
	ꓪꓴ-ꓢ_ ꓐꓰ ꓕꓲ ꓛꓳꓻꓼ ꓔꓱꓹ ꓚꓵꓺ_ ꓟ_ ꓐꓰ ꓢꓲ ꓫꓬ_ ꓟ ꓔꓯ ꓠꓲꓹ ꓜꓳ ꓔꓬ ꓢꓴ ꓐꓴ ꓠꓬ꓾ ꓟꓴ ꓗꓪ ꓑ ꓫꓬ ꓐꓴ_ ꓐꓰ ꓕꓲ ꓪꓺꓼ ꓫꓱꓸ ꓖꓶ ꓓꓴ ꓟꓴ ꓖꓪ ꓔꓯ ꓖꓪꓺ ꓐ ꓡ_ ꓥꓳ ꓪ? ꓬꓲ ꓪ ꓔꓯ ꓟꓶ ꓫꓵ ꓫꓵ ꓫꓱꓸ ꓤ ꓠꓲꓹ ꓟꓳꓸ ꓖꓶ ꓗꓷ ꓥ_ ꓟꓲ꓾ ꓢꓲ ꓫꓬ_ ꓟ ꓔꓯ ꓠꓲꓹ ꓠꓵ ꓠꓹ ꓟ ꓬꓲ ꓪ ꓟꓽ ꓢꓳꓺ ꓪ ꓡꓰ꓿ ꓟꓴ ꓗꓪ ꓥꓳꓽ ꓔꓯ ꓬꓲ ꓪ ꓮ ꓕꓯ_ ꓟꓲ ꓟꓽ ꓢꓳꓺ꓿ ꓮ ꓟꓶ ꓠꓽ ꓖꓼ ꓟꓽ ꓟꓶꓳ꓿
	ꓪꓴ-ꓢ ꓔꓯ ꓒꓳꓹ ꓔꓳꓹ ꓔꓬ ꓟ ꓤꓶꓻ ꓠꓬ ꓟꓴ ꓗꓪ ꓗꓴꓷꓼ_ ꓐꓰ ꓟꓽ ꓧꓳꓹ꓿ ꓟꓴ ꓗꓪ ꓗꓴꓷꓼ ꓗꓪ ꓙꓳ_ ꓟ ꓢꓲ ꓫꓬ_ ꓟ ꓐꓰ ꓢꓲꓺ ꓡꓲ_ ꓟ ꓠꓬ ꓬꓲ ꓪ ꓐꓱ ꓶ ꓠꓲꓹ ꓟꓽ ꓒꓴꓻ ꓓꓴ ꓒꓬꓱꓼ ꓡ_ ꓥꓳ꓿ ꓪꓴ-ꓢ ꓬꓲ ꓐꓬꓱꓼ ꓡꓱꓼ ꓡꓱꓼ ꓟ ꓠꓬꓲ ꓟꓳ ꓓꓴ ꓠꓬ ꓬꓲ ꓪ ꓐꓱ ꓶ ꓐꓬꓻ ꓔꓬ ꓟ ꓮꓸ ꓔꓳꓸ ꓡ ꓡꓱ ꓒꓬꓱꓼ ꓡ_ ꓥꓳ꓿ ꓬꓲ ꓪ ꓠꓬ ꓬꓲ ꓪ ꓐꓱ ꓶ ꓫꓵꓻ ꓙ ꓗꓷ ꓟ ꓙꓲ-ꓢꓴ ꓟꓽ ꓟꓳ ꓟ ꓗꓪ ꓛꓰꓹ ꓑꓬꓺ ꓠꓹ ꓟ꓾ ꓢꓲ ꓫꓬ_ ꓟ ꓟꓵꓽ ꓖꓳ ꓟ ꓗꓪ ꓐꓰ ꓛꓰꓹ ꓓꓳꓺ ꓙꓰ ꓢꓲ꓾ ꓐꓬꓺ ꓡꓰ ꓛꓵꓽ ꓡꓰ ꓓꓴ ꓔꓯ ꓬꓲ ꓪ ꓘꓳ ꓣꓴ_ ꓥꓳ꓿ ꓥꓶꓺ_ ꓟ ꓞꓳ ꓤ ꓖꓳ ꓕꓲ ꓜꓴ ꓠꓬ ꓚꓲ ꓛꓬ ꓤꓶꓻ ꓡꓳꓹ ꓬꓰ ꓖꓴ ꓔꓯ ꓚꓲ ꓛꓬ ꓡꓰ ꓧꓪꓺ_ ꓡꓳ꓿ ꓟꓴ ꓗꓪ ꓗꓴꓷꓼ ꓗꓪ ꓐꓰ ꓬꓲ ꓪ ꓓꓳꓺ ꓙꓰ_ ꓟ ꓥ_ ꓟꓲ꓾ ꓓꓽ ꓪꓴꓸ ꓠꓽ꓾ ꓬꓲ ꓪ ꓠꓲꓹ ꓡꓶꓽ ꓑꓶ ꓓꓴ ꓥ ꓡꓳ꓿ ꓫꓵꓽ ꓪꓴ ꓖꓳ ꓟ ꓗꓪ ꓪꓴ-ꓢ ꓬꓲ ꓔꓱꓹ ꓜꓳꓽ_ ꓟ_ ꓐꓰ ꓠꓵ ꓠꓲꓹ ꓠꓬ ꓢꓲꓽ ꓢꓲꓽ ꓟꓳꓻ ꓞꓹ_ ꓡꓳ꓿ ꓞꓳ ꓥꓶꓺ ꓐꓴ ꓠꓬ ꓫꓬꓹ ꓓꓻ ꓡꓰ ꓟꓽ ꓓ ꓟ ꓕꓲꓸ ꓗꓪ ꓛꓲ ꓬꓰꓳ꓾ ꓐꓰ꓾ ꓪꓴ-ꓢ ꓡꓰ ꓝꓴꓲ ꓐꓯ ꓞꓷꓹ_ ꓕꓯ꓾ ꓟꓵꓽ ꓟꓷ ꓟꓲ ꓟꓷ ꓢꓲ꓾ ꓥꓶꓺ_ ꓟ ꓔꓯ ꓞꓲꓽ ꓫꓬ ꓖꓶ_ ꓡꓳ꓿ ꓮ ꓟꓶ ꓝꓴꓲ ꓕꓲ ꓧꓪꓹ ꓠꓬ꓾ ꓮꓸ ꓔꓳꓸ ꓡꓰ ꓐꓯ ꓟꓴ ꓘꓶꓽ_ ꓥꓳ꓿ ꓬꓲ ꓪ ꓠꓬ ꓒꓳꓹ ꓔꓳꓹ_ ꓟ ꓔꓯ_ ꓡꓰꓽ ꓠꓲꓹ ꓥꓳꓺ ꓗꓷ ꓠꓬꓲ꓾ ꓒꓳꓹ ꓔꓳꓹ_ ꓟ ꓗꓪ ꓐꓰ ꓙ ꓡꓳꓸ ꓛꓳ ꓫꓱꓽ_ ꓟ ꓗꓪ꓾ ꓠꓲꓹ ꓜꓳꓺ_ ꓟ ꓗꓪ ꓐꓰ ꓠꓲꓹ ꓠꓵ_ ꓟ ꓗꓪ꓾ ꓠꓲꓹ ꓟ ꓡꓶꓸ ꓑ ꓗꓷ ꓠꓹ ꓟ ꓠꓽ꓾ ꓟꓬꓺ ꓬꓰꓳ꓿

ꓝꓴꓲ ꓪ ꓒꓵꓽ

	“ꓮ ꓡꓲꓳ ꓐꓯ ꓠꓬ ꓝꓴꓲ ꓪ ꓒꓵꓽ ꓠꓬ ꓫꓵꓻ_ ꓟ ꓥ ꓡꓳ꓿ ꓪꓴ-ꓢ ꓬꓲ ꓣꓱ ꓛꓰ ꓡꓯ ꓫꓴ ꓠꓽ꓾ ꓙꓲ-ꓢꓴ ꓬꓰ-ꓢꓴ ꓣꓳ ꓢꓲꓺ ꓒ ꓠꓯꓸꓼ ꓗꓪ ꓕꓲ ꓞꓲꓼ ꓕꓲ ꓑ ꓟ ꓢꓯꓼ ꓟꓬ ꓥ ꓡꓳ꓿” ꓢꓯꓼ ꓟꓬ ꓠꓬ ꓙꓲ ꓫꓬ ꓢꓴ ꓟꓶ ꓠꓯ_ ꓟ ꓡꓯꓼ ꓪ ꓥ ꓢꓲ꓾ ꓫꓵꓻ_ ꓟ ꓠꓬ ꓞꓳ ꓥꓶꓺ ꓐꓴ ꓟꓶ ꓠꓯ_ ꓟ ꓡꓯꓼ ꓪ ꓥ ꓡꓳ꓿ “ꓠꓬꓲꓽ ꓧꓪꓹ ꓕꓲ ꓧꓪꓹ ꓫꓵꓻ_ ꓟ” ꓠꓬ ꓕꓲ ꓞꓲꓼ ꓕꓲ ꓑ ꓟ ꓢꓯꓼ ꓟꓬ_ ꓐꓰ ꓮꓸ ꓔꓲꓸ ꓤ ꓥ_ ꓟꓲ ꓟꓽ ꓫꓱꓸ꓾ ꓟꓴ ꓗꓪ_ ꓐꓰ ꓟꓲ ꓠꓯ_ ꓡꓰ ꓥꓳ꓿ ꓣꓳ 6ꓽ23ꓼ ꓟꓳ 20ꓽ14ꓼ ꓪꓴ 6ꓽ5ꓹ 11ꓼ ꓙꓵ 30ꓽ15꓿
	ꓮ-ꓓꓯ ꓝꓴꓲ ꓬꓰ ꓗꓷ ꓟ ꓗꓪ ꓐꓰ ꓞꓳ ꓤ ꓫꓵꓽ ꓮ ꓙꓵꓽ ꓠꓬ ꓝꓴꓲ ꓙꓳ ꓢꓴ ꓒꓬꓱꓼ ꓡ_ ꓡꓳ꓿ ꓖꓳ ꓟ ꓑꓶ ꓓꓴ ꓞꓳ ꓤ ꓮ ꓙꓵꓽ ꓠꓬ ꓫꓵꓻ_ ꓟ ꓗꓪ ꓐꓰ ꓡꓲꓹ ꓗꓷ ꓟꓽ ꓐ ꓡ꓿ ꓖꓳ ꓡꓱ ꓥ_ ꓟꓲ ꓫꓴꓹ ꓣꓴ_ ꓟ ꓚꓴꓽ ꓬꓲꓹ ꓔꓯ ꓛꓳ ꓢꓲ ꓐꓯ_ ꓕꓯ꓾ “ꓙꓲ ꓫꓬ ꓢꓴ ꓥ_ ꓟꓲ꓾ ꓟꓽ ꓙꓲ ꓫꓬ ꓢꓴ ꓥ_ ꓟꓲ꓾ ꓢꓯꓸ ꓬꓲꓼ ꓡ_ ꓥꓳ꓿ “ꓮ ꓡꓲꓳ ꓐꓯ ꓠꓬ ꓮ-ꓓꓯ ꓠꓯꓸꓼ ꓗꓪ ꓮ ꓙꓵꓽ ꓢꓴ ꓫꓵꓻ_ ꓟ_ ꓡꓰ ꓐꓰ꓾ ꓙꓲ-ꓢꓴ ꓠꓯꓸꓼ ꓗꓪ_ ꓟꓲ ꓮ ꓙꓵꓽ ꓢꓴ ꓔꓯ ꓢꓯꓸ ꓬꓲꓼ ꓡ ꓝꓲ_ ꓥꓳ꓿” ꓕꓱ ꓠꓬꓲꓽ ꓜꓴꓻ ꓟ ꓗꓳ ꓡꓳ ꓗꓪ ꓟꓽ ꓫꓱꓸ ꓟ ꓕꓲ ꓫꓵꓽ ꓙꓳ_ ꓡꓳ꓿ “ꓮ ꓡꓲꓳ ꓐꓯ ꓠꓬ ꓡꓱ ꓜꓴ ꓠꓯꓸꓼ ꓗꓪ ꓓꓯꓹ ꓢꓴ ꓮ ꓙꓵꓽ ꓡꓱꓸꓼ ꓬꓲ ꓢꓯꓼ ꓑ ꓙ ꓢꓲ ꓓꓳ ꓡ_ ꓟ ꓬꓲ ꓙꓵꓹ ꓛꓲ ꓡ_ ꓥꓳ꓿ ꓙꓲꓻ_ ꓟ ꓬꓰ ꓢꓴ ꓠꓬ꓾ ꓢꓯꓼ ꓟꓬ ꓟꓶ ꓠꓹ ꓟ ꓢꓯꓸ ꓬꓲꓼ ꓡ_ ꓥꓳ꓿ ꓥꓶꓺ_ ꓟ ꓬꓰ ꓢꓴ ꓠꓬ꓾ ꓐꓯ ꓟꓴ ꓘꓶꓽ ꓟꓶ ꓠꓹ ꓟ ꓢꓯꓸ ꓬꓲꓼ ꓡ_ ꓥꓳ꓿” ꓝꓲ 24ꓽ15ꓼ 1 ꓡꓱ 15ꓽ22ꓼ ꓬꓳ 5ꓽ28-29꓿

ꓬꓲ ꓪꓴꓸ ꓕꓲ ꓧꓪꓹ ꓢꓯꓸ ꓬꓲꓼ ꓡ_ ꓟ

	ꓢꓯꓸ ꓬꓲꓼ ꓡ_ ꓟ ꓟꓶ ꓒꓵꓽ ꓢꓴ ꓚꓬꓹ ꓪ ꓡꓰ ꓢꓴ ꓐꓴ ꓠꓬ꓾ “ꓶꓼ ꓙꓳ ꓫꓱꓹ ꓙꓳ ꓢꓴ_ ꓐꓰ ꓢꓲ ꓫꓬ ꓢꓴ” ꓥ ꓡꓳ꓿ ꓬꓲ ꓪ ꓠꓬ ꓠꓬꓲꓽ ꓧꓪꓹ ꓕꓲ ꓧꓪꓹ ꓫꓵꓻ_ ꓟ ꓔꓯ ꓟꓽ ꓔꓳꓹ ꓜꓳꓽ ꓪ꓿ ꓖꓳ ꓡꓱ ꓥ_ ꓟꓲ ꓓꓵ ꓙ ꓒꓳꓹ ꓬꓲꓼ ꓡ_ ꓟ_ ꓐꓰ ꓙꓵꓻ_ ꓟ ꓗꓪ ꓐꓰ ꓝꓴꓲ ꓖ ꓖꓶ_ ꓟ ꓟꓽ ꓘꓳ ꓣꓴ ꓟꓶ ꓢꓴ ꓐꓴ ꓠꓽ꓾ ꓬꓲ ꓪ ꓝꓴꓲ ꓔꓯ ꓛꓳ ꓢꓲ ꓛꓬꓻ ꓒꓵꓽ ꓟꓯꓻ ꓪ ꓢꓲ ꓠꓬꓲ꓾ ꓠꓬꓲꓽ ꓧꓪꓹ ꓕꓲ ꓧꓪꓹ ꓫꓵꓻ_ ꓟ ꓗꓪ ꓡꓳꓹ ꓬꓰ_ ꓥꓳ꓿
	ꓪꓴ-ꓢ ꓠꓬ ꓢꓲ ꓫꓬ ꓢꓲ ꓔꓱꓹ ꓜꓳꓽ_ ꓟ ꓑꓶ ꓓꓴ꓾ ꓝꓴꓲ ꓔꓯ ꓗꓪꓺ ꓛꓳ ꓑ ꓢꓲ ꓢꓯꓸ ꓔꓬ ꓢꓴ ꓔꓯ ꓚꓬꓴꓹ ꓟꓽ ꓐ ꓡ꓿ ꓬꓲ ꓪ ꓠꓬ ꓢꓯꓸ ꓔꓬ ꓟꓽ ꓒꓵꓽ ꓢꓴ ꓥ ꓟ ꓑꓶ ꓓꓴ꓾ ꓪꓴ-ꓢ ꓡꓰ ꓬꓲ ꓪ ꓔꓯ ꓢꓯꓸ ꓔꓬ ꓙꓵꓽ ꓪ ꓟꓽ ꓖꓶ꓿ “ꓮ ꓡꓲꓳ ꓐꓯ ꓠꓬ ꓕꓲ ꓑꓹ ꓤ ꓠꓬ ꓟꓽ ꓙꓲ ꓟ ꓞꓳ ꓤ ꓐꓴ ꓟꓽ ꓙꓳ꓾ ꓐꓰ꓾ ꓗꓷ ꓡꓰ_ ꓥꓳ꓿ ꓬꓲ ꓔꓬ ꓖꓴ ꓔꓯ ꓜꓲꓺ ꓜꓲꓺ ꓡꓰꓽ ꓡꓳꓸ ꓠꓬꓲ ꓠꓬ꓾ ꓬꓲ ꓠꓽ ꓖꓳ ꓗꓪ ꓟꓽ ꓔꓬꓹꓳ꓿” “ꓬꓲ ꓪ ꓠꓬ ꓟꓽ ꓙꓳ ꓠꓬꓲ ꓢꓰꓽ ꓟ_ ꓡꓰ ꓐꓰ ꓗꓷ ꓡꓰ_ ꓥꓳ꓿” ꓖꓪ 37ꓽ10ꓼ ꓟꓳ 20ꓽ6ꓼ ꓳ 16꓿ ꓬꓲ ꓪ ꓠꓬ ꓥꓳꓺ ꓡꓳ ꓓꓴ ꓟꓽ ꓙꓳ ꓙꓳ ꓐꓰ ꓕꓲ ꓞꓲꓼ ꓕꓲ ꓑ ꓐꓬꓺ ꓡꓰ ꓛꓵꓽ ꓡꓰ_ ꓥꓳ꓿
	ꓝꓴꓲ ꓔꓯ ꓠꓬ ꓕꓱ ꓡꓱ ꓐꓰ ꓡꓳꓹ ꓬꓰ ꓝꓲ_ ꓥꓳ꓿ “ꓟꓽ ꓙꓲ ꓟ ꓞꓳ ꓤ ꓐꓴ ꓔꓯ ꓠꓴ ꓟꓶꓽ ꓬꓰ ꓝꓲꓳ꓿ ꓬꓲ ꓪ ꓟꓬꓱꓺ ꓔꓯ ꓠꓴ ꓡꓰ ꓕꓲ ꓞꓲꓼ ꓕꓲ ꓑ ꓗꓪ ꓛꓲ ꓫꓵꓹ ꓩꓴ ꓗꓷꓳ꓿ ꓛꓴꓽ ꓙꓳ ꓢꓴ ꓠꓬ ꓬꓲ ꓑꓶꓸ ꓡꓳꓹ ꓬꓰ_ ꓡꓳ꓿ ꓬꓲ ꓪ ꓠꓬ ꓕꓲ ꓞꓲꓼ ꓕꓲ ꓑ ꓙꓬ ꓓꓷꓼ_ ꓐꓰ ꓗꓷ ꓡꓰ_ ꓥꓳ꓿” ꓖꓪ 9ꓽ5-6ꓼ ꓟꓳ 5ꓽ13꓿ ꓟꓳ ꓖꓶ ꓓꓴ ꓕꓳ ꓶ ꓔꓯ ꓐꓳ ꓢꓴ ꓬꓳ-ꓦ ꓠꓬ ꓠꓺ ꓢꓻ_ ꓟ ꓟꓴ ꓖꓪ ꓢꓯꓼ ꓔꓯ ꓑ ꓙ_ ꓡꓳ꓿ ꓫꓵꓻ ꓟꓽ ꓗꓴꓸ ꓟ ꓮꓸ ꓔꓳꓸ ꓡꓴꓽ ꓐꓱ ꓗꓪ ꓫ ꓙꓵꓻ ꓔꓬ ꓢꓴ ꓬꓲ ꓪ ꓙꓱꓽ ꓕꓼ_ ꓟ ꓢꓯꓼ ꓠꓬ ꓚꓬꓴꓹ ꓟꓶ ꓗꓷ ꓢꓴ ꓐꓴ ꓡꓰ ꓖꓪꓺ_ ꓟ ꓟꓴ ꓖꓪ ꓢꓯꓼ ꓔꓯ ꓟꓽ ꓔꓺ꓿
	ꓞꓳ ꓤ ꓶꓻ ꓟꓬ ꓠꓬ ꓫꓵꓻ ꓟꓽ ꓗꓴꓸ꓾ ꓐꓯ_ ꓟ ꓙꓵꓻ ꓚꓱꓹ ꓑꓶ ꓓꓴ꓾ ꓫꓵꓻ ꓢꓴ ꓐꓴ ꓔꓯ ꓦꓰꓽ ꓠꓲꓹ ꓙꓳ_ ꓡꓳ꓾ ꓐꓯ_ ꓟ ꓟꓸ ꓟꓲ ꓓꓳꓺ ꓡ_ ꓡꓳ꓿ ꓟꓸ ꓟꓲ ꓕꓱ ꓟ ꓠꓬ ꓕꓲ ꓞꓲꓼ ꓕꓲ ꓑ ꓘꓶꓻ ꓙꓵ_ ꓟ ꓟꓸ ꓟꓲ_ ꓡꓰ ꓐꓰ꓾ ꓢꓲ ꓫꓬ ꓕꓳ ꓶ ꓔꓯ ꓟꓽ ꓧꓳꓹ꓿
	ꓟꓬꓱꓺ ꓓꓳꓽ ꓓꓳꓺ ꓔꓬ ꓟ ꓙꓵꓻ ꓚꓱꓹ ꓕꓲꓽ ꓟ ꓠꓬ꓾ ꓟꓴ ꓗꓪ ꓗꓪ ꓔꓬ ꓟ ꓚꓬꓴꓹ ꓟꓶ ꓢꓴ ꓐꓴ ꓠꓬ ꓟꓲ ꓠꓯ ꓗꓪ ꓟ ꓫꓵꓽ ꓪꓴ ꓮ ꓙꓵꓽ ꓢꓷ_ ꓡꓳ꓾ ꓐꓯ_ ꓟ ꓥ ꓡꓳ꓿ ꓢꓯꓸ ꓔꓬ ꓢꓰꓽ ꓟ ꓞꓳ ꓤ ꓐꓴ ꓔꓳꓹ ꓜꓳꓽ ꓔꓬ ꓡꓳ ꓫꓵꓽ ꓮ ꓙꓵꓽ ꓔꓯ ꓡꓳꓸ ꓟꓳ ꓔꓬ ꓢꓴ꓾ ꓫꓵꓻ ꓗꓷ ꓢꓴ ꓠꓬ꓾ ꓮ ꓡꓲ ꓐꓰ ꓗꓹ ꓛꓲ ꓐ ꓡ_ ꓥꓳ ꓪ? ꓟꓽ ꓓꓵꓽ ꓙ ꓒꓳꓹ ꓬꓲꓼ ꓡ ꓢꓴ ꓕꓲ ꓣꓳ ꓠꓬ꓾ ꓬꓲ ꓢꓯꓼ ꓟꓬ ꓞꓷꓹ ꓗꓷ ꓟꓶ ꓕꓯ꓾ ꓬꓲ ꓶꓻ ꓟꓬ ꓔꓯ ꓠꓬ ꓛꓬꓼ ꓟꓵꓽ ꓮꓸ ꓔꓳꓸ ꓗꓪ ꓫ ꓙꓵꓻ ꓝꓲ_ ꓡꓳ꓾ ꓐꓯ_ ꓟ ꓙꓵꓻ ꓚꓱꓹ ꓥ_ ꓟꓲ꓾ ꓠꓲꓹ ꓒꓹ ꓓꓴ ꓥ ꓡꓳ꓿
	ꓞꓳ ꓤ ꓕꓲ ꓣꓳ ꓫꓵꓻ ꓗꓷ ꓕꓯ ꓬꓲ ꓔꓯ ꓮ ꓡꓲ ꓗꓷ ꓡꓰ_ ꓡꓳ꓾ ꓐꓰ꓾ ꓢꓲ ꓫꓬ ꓕꓳ ꓶ ꓗꓪ ꓐꓯ ꓔ_ ꓡ? “ꓬꓲ ꓦꓻ ꓓꓴ ꓢꓯꓼ ꓞꓷꓹ ꓗꓷ ꓠꓬ ꓠꓱ ꓦꓱ ꓗꓪ ꓚꓱꓹ ꓡꓰꓼ ꓙꓰ_ ꓡꓳ꓿ ꓖꓳ ꓕꓲ ꓠꓬꓲ ꓟ ꓗꓪ ꓐꓰ ꓬꓲ ꓓꓵ ꓙ ꓔ ꓟ_ ꓟꓲ ꓟꓶꓽ ꓬꓰꓳ꓿” “ꓢꓯ ꓔꓬ ꓢꓴ ꓠꓬ ꓫꓵꓻ ꓠ ꓗ_ ꓡꓳ꓾ ꓐꓰ꓾ ꓬꓲ ꓪ ꓢꓷ_ ꓡꓳ꓿ ꓫꓵꓻ ꓢꓴ ꓠꓽ ꓮ ꓫꓵꓽ ꓟꓽ ꓢꓷ꓿ ꓮ ꓫꓵꓽ ꓡꓯ ꓫꓴ ꓟꓽ ꓙꓳꓻꓳ꓿ ꓬꓲ ꓪ ꓔꓯ ꓚꓲ ꓟꓶ ꓓꓴ_ ꓟꓲ ꓟꓲ ꓡꓰꓳ꓿ ꓬꓲ ꓪ ꓠꓲꓹ ꓜꓳꓺ_ ꓟ_ ꓐꓰ ꓠꓲꓹ ꓠꓵ_ ꓟ_ ꓐꓰ ꓟꓬ ꓔꓳꓹ_ ꓟ_ ꓟꓲ ꓧꓶꓸ ꓕꓯ_ ꓡꓰ ꓟꓶꓽ ꓬꓰꓳ꓿ ꓕꓲ ꓞꓲꓼ ꓕꓲ ꓑ ꓗꓪ ꓛꓲ ꓟꓲꓽ ꓟꓲ ꓠꓯꓸ ꓘꓪ ꓗꓪ ꓬꓰ_ ꓟ ꓥ ꓕ ꓑꓳ ꓗꓪ ꓬꓲ ꓪ ꓣꓷ_ ꓟꓲ ꓟꓽ ꓙꓳ꓿” “ꓮ ꓡꓲꓳ ꓐꓯ ꓠꓬ ꓟꓸ ꓟꓲ ꓟꓵꓽ ꓠꓬ ꓠꓴ ꓔꓯ ꓫꓱꓸ ꓖꓶ ꓟꓽ ꓐ ꓡ꓿ ꓫꓵꓻ_ ꓟ_ ꓟꓲ ꓠꓴ ꓔꓯ ꓓꓳꓹ ꓟꓴꓹ ꓟꓽ ꓗꓴ꓿ ꓫꓵꓻ ꓓꓴꓽ ꓗꓪ ꓬꓯꓼ ꓙꓰ ꓢꓴ ꓠꓽ ꓠꓴ ꓦ ꓡꓱ ꓐꓳ_ꓟ ꓔꓯ ꓥꓳ ꓡꓳꓸ ꓟꓽ ꓐ ꓡ꓿” “ꓮ ꓡꓲꓳ ꓐꓯ ꓠꓬ ꓫꓵꓻ ꓓꓴꓽ ꓗꓪ ꓠꓴ ꓔꓯ ꓓꓵꓽ ꓙ ꓛꓲ ꓡ ꓓꓴ ꓟꓽ ꓙꓳ꓿ ꓟꓸ ꓟꓲ ꓟꓵꓽ ꓗꓪ ꓮ ꓟ ꓡꓰ ꓠꓴ ꓔꓯ ꓫꓱꓸ ꓖꓶ_ ꓡꓳ? ꓖꓪ 146ꓽ4ꓼ ꓚ 9ꓽ5-6ꓹ 10ꓼ ꓢ 38ꓽ18-19ꓼ ꓖꓪ 6ꓽ5ꓼ 115ꓽ17꓿
	“ꓒꓵꓽ ꓒ ꓓ-ꓪꓵ ꓔꓯ ꓐꓯ_ ꓠꓬ꓾ ꓥꓪ ꓠꓲꓹ ꓪꓴꓽ ꓪꓴꓽ_ ꓡꓰ ꓠꓴ ꓪ ꓔꓯ ꓐꓯ ꓖꓶ ꓛꓵ_ ꓡꓳ꓿ ꓬꓲ ꓠꓽ ꓫꓵꓻ_ ꓟꓲ ꓫꓵꓻ ꓘꓷꓽ ꓡꓰ ꓢꓲ꓾ ꓔꓵꓸ_ ꓟꓲ ꓔꓵꓸ ꓗꓷꓳ꓿ ꓬꓲ ꓡꓱꓽ ꓜꓴ_ ꓟꓲ ꓠꓬꓲ ꓠꓬꓲ ꓣꓳ_ ꓐꓰ ꓓꓹ_ ꓢꓰꓽ ꓡꓳ꓿ ꓸꓸꓸ ꓮ ꓡꓲꓳ ꓐꓯ ꓠꓬ ꓓ-ꓪꓵ ꓠꓬ ꓟꓴ ꓗꓪ ꓕꓯ ꓢꓲ ꓗꓪ ꓟꓽ ꓓꓯ ꓙꓰ ꓠꓬꓲ꓾” ꓐꓰ꓾ ꓥꓪ-ꓞꓲ-ꓠꓬꓲ-ꓑꓮꓲ ꓗꓪ ꓒꓲ-ꓕꓱ ꓡꓰ ꓟꓸ ꓟꓲ ꓚꓺ_ ꓡꓳ꓿ ꓢꓯꓸ ꓬꓲꓼ ꓡ_ ꓟ ꓦꓬ ꓠꓬꓲ ꓟꓽ ꓛꓲ ꓡ ꓕ ꓑꓳ ꓓ-ꓪꓵ ꓠꓬ ꓡꓱ ꓜꓴ ꓗꓪ ꓔꓬ ꓥꓳ꓾ ꓐꓯ_ ꓟ ꓐꓯ ꓘꓶ ꓡꓰ꓾ ꓙꓲ ꓫꓬ ꓢꓴ ꓐꓴ ꓫꓵꓻ ꓗꓷ ꓕꓯ ꓞꓼ ꓐꓰ ꓟꓴ ꓗꓪ ꓗꓪ ꓟꓽ ꓓꓯ ꓙꓰ꓾ ꓐꓯ_ ꓟ ꓔꓯ ꓢꓷ ꓡꓰ_ ꓝꓲ_ ꓡꓳ꓿ ꓝꓲ 2ꓽ29ꓹ 34꓿ 
	“ꓮ ꓡꓲꓳ ꓐꓯ ꓠꓬ ꓞꓳ ꓫꓵꓻ ꓔꓯ ꓟꓽ ꓢꓯꓸ ꓬꓲꓼ ꓡ ꓝꓲ ꓕꓯ ꓠꓽ꓾ ꓙꓲ-ꓢꓴ ꓔꓯ_ ꓟꓲ ꓟꓽ ꓢꓯꓸ ꓬꓲꓼ ꓡ ꓝꓲꓳ꓿” “ꓝꓮꓲ ꓠꓬ ꓙꓲ-ꓢꓴ ꓔꓯ ꓟꓽ ꓢꓯꓸ ꓬꓲꓼ ꓡ ꓝꓲ ꓗꓷ ꓐꓭ ꓠꓬ꓾ ꓠꓴ ꓪ ꓙꓵꓻ ꓠꓲꓹ ꓮꓽ ꓔꓳ_ ꓡꓰꓽ ꓥ ꓡꓳ꓿ ꓠꓴ ꓪ ꓠꓽ ꓚꓲ ꓛꓬ ꓝꓴꓲ ꓠꓯꓸꓼ ꓗꓪ ꓔꓬ ꓢꓰꓽ ꓡꓳ꓿ ꓙꓲ-ꓢꓴ ꓠꓯꓸꓼ ꓗꓪ ꓬꓲꓼ ꓟꓶ ꓢꓴ_ ꓟꓲ ꓟꓶꓽ ꓬꓰꓳ꓾” ꓐꓰ꓾ ꓝꓲ ꓓꓴ ꓒꓳ-ꓡꓳ ꓡꓰ ꓐꓯ_ ꓡꓳ꓿ 1 ꓡꓱ 15ꓽ16-18꓿ ꓮ ꓧꓪꓹ (4000) ꓘꓳꓼ ꓠꓯꓸꓼ ꓗꓪ ꓙꓲ ꓫꓬ ꓢꓴ ꓫꓵꓻ ꓗꓷ ꓟꓶ ꓕꓯ ꓟꓴ ꓗꓪ ꓗꓪ ꓓꓯꓺ ꓙꓰ ꓐꓭ ꓕꓯ ꓠꓽ꓾ “ꓢꓯꓸ ꓬꓲꓼ ꓡ_ ꓟ ꓟꓽ ꓙꓳ ꓠꓬ꓾ ꓸꓸꓸ ꓙꓲ-ꓢꓴ ꓠꓯꓸꓼ ꓗꓪ ꓬꓲꓼ ꓟꓶ ꓢꓴ_ ꓟꓲ ꓟꓶꓽ ꓬꓰꓳ꓾” ꓐꓰ꓾ ꓒꓳ-ꓡꓳ ꓡꓰ ꓮ ꓫꓵꓽ ꓑꓶ ꓓꓴ ꓐꓯ_ ꓡ?
	ꓬꓰ-ꓢꓴ ꓠꓬ ꓬꓲ ꓛꓳ ꓒꓯꓹ ꓐꓴ_ ꓐꓰ ꓧꓹ ꓡꓯ ꓘꓳ_ ꓐꓰ ꓬꓰ_ ꓕꓯ꓾ ꓟꓽ ꓟꓶ ꓫꓵ ꓕꓯ ꓠꓴ ꓪ ꓥꓪ ꓔꓬ ꓗꓪ ꓛꓲ ꓡ_ ꓥꓳ꓾ ꓐꓰ꓾ ꓟꓽ ꓐꓯ꓾ “ꓥꓪ ꓠꓬ ꓠꓴ ꓪ ꓐꓱ ꓶ ꓔꓬ ꓖꓴ ꓫꓬꓹ ꓖꓶ_ ꓐꓰ ꓙꓰ_ ꓡꓳ꓿ ꓥꓪ ꓙꓰ ꓢꓲ ꓠꓴ ꓪ ꓐꓱ ꓶ ꓔꓬ ꓖꓴ ꓫꓬꓹ ꓓꓳ ꓡꓰ ꓠꓬ꓾ ꓥꓪ ꓝꓴꓲ ꓕꓲ ꓧꓪꓹ ꓡ ꓢꓲ꓾ ꓸꓸꓸ ꓥꓪ ꓮ ꓡꓲ ꓗꓪ ꓔꓬ ꓠꓬ ꓠꓴ ꓪ ꓔꓯ_ ꓟꓲ ꓖꓳ ꓗꓪ ꓔꓬ ꓝꓲ_ ꓥꓳ꓾ ꓐꓰ꓾ ꓐꓯ_ ꓡꓳ꓿ ꓬꓳ 14ꓽ2-3ꓼ 1 ꓕꓰ 4ꓽ13-18꓿ ꓝꓲ ꓓꓴ ꓒꓳ-ꓡꓳ ꓡꓰ ꓥ_ ꓟꓲ ꓕꓱ ꓡꓱ ꓐꓯ ꓔ_ ꓡꓳ꓿ “ꓮ ꓡꓲꓳ ꓐꓯ ꓠꓬ ꓢꓲꓺ ꓒ ꓬꓲ ꓚꓲ ꓛꓬ ꓠꓬ ꓘꓴꓻ ꓢꓲ ꓕꓵꓼ ꓪ ꓖꓶ ꓠꓬꓲ꓾ ꓟꓴ ꓗꓪ ꓝꓲ ꓓꓴ ꓓꓽ ꓟ ꓘꓴ ꓠꓬꓲ꓾ ꓪꓴ-ꓢ ꓬꓲ ꓐꓽ ꓡ ꓟꓶ ꓠꓬꓲ꓾ ꓟꓴ ꓗꓪ ꓗꓪ ꓐꓰ ꓬꓯꓼ ꓡ_ ꓥꓳ꓿ ꓖꓳ ꓡꓱ ꓠꓬ ꓙꓲ-ꓢꓴ ꓠꓯꓸꓼ ꓗꓪ ꓫꓵꓻ ꓢꓴ ꓧꓶꓸ ꓕꓯ ꓢꓯꓸ ꓬꓲꓼ ꓡ_ ꓥꓳ꓿ ꓗꓸ ꓠꓯ ꓔꓲꓹ ꓬꓰ ꓢꓲ ꓢꓯꓸ ꓔꓬ ꓢꓴ ꓣꓳ ꓠꓬ꓾ ꓬꓲ ꓪ_ ꓐꓰ ꓕꓲ ꓛꓳꓻ_ ꓟꓵꓽ ꓪꓴꓽ ꓗꓪ ꓢꓲꓺ ꓒ_ ꓐꓰ ꓙꓵ ꓡꓯ ꓘꓳ ꓠꓹ ꓟ꓾ ꓟꓴ ꓗꓴꓸ ꓗꓪ ꓛꓵꓽ ꓓꓯ ꓙꓰ_ ꓥꓳ꓿ ꓖꓳ ꓡꓱ ꓢꓲ ꓣꓳ ꓠꓬ ꓕꓲ ꓞꓲꓼ ꓕꓲ ꓑ ꓢꓲꓺ ꓒ_ ꓐꓰ ꓕꓲ ꓪꓺꓼ ꓔꓬ_ ꓥꓳ꓿ ꓖꓳ ꓡꓱ ꓠꓬꓲ ꓠꓴ ꓪ ꓕꓲ ꓣꓳ ꓛꓳ ꓕꓲ ꓣꓳ ꓠꓬ ꓐꓯ ꓘꓶ ꓕꓱ ꓟ ꓡꓰ ꓠꓲꓹ ꓟ ꓗꓴꓺ ꓖꓶ ꓡꓯ ꓘꓳ꓿ ꓢꓲꓺ ꓒ ꓡꓰꓼ ꓡ_ ꓕꓯ ꓡꓱ ꓜꓴ ꓠꓬ ꓒꓴꓺ ꓙꓰ ꓢꓲ꓾ ꓙꓲ-ꓢꓴ ꓠꓯꓸꓼ ꓗꓪ ꓫꓵꓻ ꓘꓷꓽ ꓡꓰ ꓢꓴ ꓠꓬ꓾ ꓕꓲ ꓞꓲꓼ ꓕꓲ ꓑ ꓟ ꓢꓯꓼ ꓟꓬ ꓟꓶ_ ꓥꓳ꓿
	ꓞꓳ ꓤ ꓮ ꓙꓵꓽ ꓠꓬ ꓕꓳ ꓶ ꓡꓲꓺ ꓗꓪ ꓐꓳ ꓔ_ ꓟ ꓔꓯ ꓛꓳ ꓢꓲ ꓐꓯ ꓟꓴ ꓘꓶ ꓟꓶ ꓢꓲ꓾ ꓚꓲ ꓛꓬ ꓬꓰ ꓔ_ ꓟ ꓟꓬꓱꓽ ꓔꓯ ꓛꓳ ꓢꓲ ꓚꓱꓹ ꓖꓶ_ ꓟ ꓘꓳ ꓣꓴ ꓟꓶ_ ꓥꓳ꓿ ꓐꓯ ꓟꓴ ꓘꓶ_ ꓟ ꓕꓱ ꓟ ꓠꓬ ꓫꓵꓻ ꓞꓹ_ ꓕꓯ ꓬꓰ_ ꓟ ꓟꓬꓱꓽ ꓟꓽ ꓥ꓿ “ꓮ ꓡꓲꓳ ꓐꓯ ꓠꓬ ꓢꓲꓺ ꓔ_ ꓟ ꓡ ꓞꓳ ꓖꓳ ꓕꓲ ꓣꓳ ꓗꓪ ꓐꓰ ꓙꓲ ꓫꓬ_ ꓟ ꓡꓰ ꓟꓲ ꓠꓯ ꓔꓯ ꓐꓯ ꓟꓴ ꓞꓷꓹ ꓠꓹ ꓟ꓾ ꓦꓬꓼ ꓠꓬꓲ ꓕꓲ ꓠꓬꓲ ꓝꓰꓹ ꓔ_ ꓡꓳ꓿” “ꓠꓬꓲ ꓠ꓾ ꓢꓲꓺ ꓒ ꓠꓬ ꓢꓲ ꓫꓬ ꓢꓴ ꓟꓶꓽ ꓟꓶꓽ ꓫꓬꓹ ꓫꓬꓹ_ ꓐꓰ ꓕꓲ ꓛꓳ_ ꓡ_ ꓡꓳ꓿ ꓬꓲ ꓠꓬ ꓮ ꓙꓵꓽ ꓢꓴ ꓔꓯ ꓐꓯ ꓟꓴ ꓘꓶ ꓸꓸꓸ ꓠꓹ ꓟ ꓡ_ ꓡꓳ꓿” ꓝꓲ 17ꓽ31ꓹ ꓬꓴ 6ꓹ 14-15ꓼ ꓟꓳ 20ꓽ12꓿
	ꓮꓽ ꓧꓪꓹ ꓫꓵꓻ ꓘꓷꓽ ꓡꓰ ꓢꓴ ꓠꓬ ꓟꓴ ꓗꓪ ꓗꓴꓷꓼ ꓗꓪ ꓛꓲ ꓬꓰ ꓐꓭ ꓠꓬ꓾ ꓥ ꓠꓬ ꓛꓬꓼ ꓟꓵꓽ ꓗꓪ ꓫ ꓙꓵꓻ ꓔꓬ ꓐꓭ ꓠꓬ꓾ ꓐꓯ ꓟꓴ ꓘꓶꓽ_ ꓟ ꓣꓱꓽ ꓬꓯꓼ_ ꓢꓰꓽ ꓡ? ꓪꓴ-ꓢ ꓐꓯ ꓘꓶ ꓔꓯ ꓠꓬ ꓢꓲꓺ ꓤ ꓐꓴ ꓥ_ ꓟꓲ ꓙ ꓜꓲꓼ ꓐ ꓡ_ ꓡꓳ꓿ ꓙꓵꓻ ꓚꓱꓹ ꓕꓱ ꓕꓲ ꓫꓵꓽ ꓠꓯꓸꓼ ꓗꓪ ꓪꓴ-ꓢ ꓬꓲ ꓙ ꓗꓴꓸ ꓠꓲꓹ꓾ ꓥ ꓠꓬ ꓬꓲ ꓔꓱꓹ ꓜꓳꓽ_ ꓟ ꓮ ꓡꓲ ꓕꓲ ꓫꓵꓽ ꓔꓯ ꓟꓳꓻ ꓪ ꓓ_ ꓡ? ꓢꓲ ꓫꓬ ꓢꓴ ꓐꓴ ꓔꓯ ꓠꓬ ꓪꓴ-ꓢ ꓬꓲ ꓟꓲ ꓙꓬ ꓗꓪ ꓟꓶ ꓤ ꓔꓬ ꓗꓷ ꓗ ꓠꓯꓸ꓾ ꓢꓲꓺ ꓒ ꓡꓰꓼ ꓡ_ ꓕꓯ ꓢꓲ꓾ “ꓙꓲꓻ_ ꓥꓳ꓾ ꓙꓲ_ ꓟ_ ꓐꓰ ꓦ ꓡꓱ ꓐꓳ_ ꓟ ꓚꓳ ꓑ ꓠꓴ ꓠꓬ꓾ ꓸꓸꓸ ꓠꓴ ꓢꓲꓺ ꓒ ꓗꓹ ꓛꓲ ꓓꓴ ꓗꓪ ꓓꓵꓽ ꓡꓯ꓾” ꓐꓰ꓾ ꓛꓵꓽ ꓔꓴ ꓖꓶ_ ꓥꓳ ꓪ? ꓫꓵꓻ ꓕꓲ ꓠꓬꓲ ꓗꓪ ꓐꓰ ꓛꓬꓼ ꓟꓵꓽ ꓮꓸ ꓔꓳꓸ ꓗꓪ ꓫ ꓙꓵꓻ ꓔꓬ ꓢꓴ ꓔꓯ꓾ ꓢꓲꓺ ꓒ ꓡꓰꓼ ꓡ_ ꓕꓯ ꓢꓲ꓾ “ꓙꓱꓽ ꓔ ꓢꓴ ꓠꓴ ꓪꓽꓳ꓾ ꓥꓪ ꓔꓯ ꓐꓰ ꓧꓹ ꓙꓰ ꓢꓲ꓾ ꓸꓸꓸ ꓕꓲ ꓞꓲꓼ ꓕꓲ ꓑ ꓟ ꓮꓸ ꓔꓳꓸ ꓗꓪ ꓓꓵꓽ ꓙꓰ꓾ ꓐꓰ꓾ ꓐꓯ ꓞꓷꓹ ꓖꓶ_ ꓥꓳ ꓪ? ꓟ 25ꓽ21ꓹ 41꓿
	ꓦ ꓠꓬ ꓫꓵꓻ ꓟꓽ ꓗꓴꓸ꓾ ꓐꓯ_ ꓟ ꓙꓵꓻ ꓚꓱꓹ ꓠꓬ꓾ ꓣꓳ-ꓟ ꓐꓴ ꓡꓰ ꓟꓽ ꓦ ꓡꓱ ꓢꓴ ꓔꓯ ꓐꓰ ꓑꓯꓹ ꓟꓶ ꓔ_ ꓟ ꓙꓵꓻ ꓚꓱꓹ  ꓥ ꓢꓲ꓾ ꓟꓽ ꓔꓱꓹ ꓟ ꓥ ꓡꓳ꓿ ꓙꓵꓻ ꓚꓱꓹ ꓖꓳ ꓟ ꓔꓯ꓾ “ꓠꓲꓹ ꓒꓳꓹ ꓠꓲꓹ ꓙꓬ ꓟ ꓙꓵ ꓚꓱꓹ꓾” ꓐꓰ꓾ ꓡꓴ-ꓔꓷ ꓡꓰ ꓐꓯ ꓔ_ ꓡꓳ꓿ ꓫꓵꓻ ꓢꓴ ꓐꓴ ꓠꓬ ꓢꓯꓸ ꓬꓲꓼ ꓡ_ ꓟ ꓦꓬ ꓠꓬꓲ ꓗꓪ ꓛꓲ ꓬꓲꓼ ꓟꓶ ꓔꓬ_ ꓡꓳ꓾ ꓐꓰ꓾ ꓢꓲ ꓫꓬ ꓕꓳ ꓶ ꓗꓪ ꓟꓸ ꓖꓶ ꓔ_ ꓡꓳ꓿
	ꓢꓯꓼ ꓐ ꓪꓴꓽ ꓧꓶ ꓔꓬ ꓟ ꓙꓲ ꓫꓬ ꓢꓴ ꓐꓱ ꓶ ꓶꓼ ꓙꓳ_ ꓟ ꓪꓴꓽ ꓧꓶꓻ ꓠꓽ ꓙꓵꓹ ꓥꓳ꓿ ꓦꓬ ꓠꓬꓲ ꓬꓲ ꓝꓲ ꓔꓯ ꓐꓯ_ ꓠꓬ꓾ ꓠꓬꓱꓸ_ ꓟꓲ ꓠꓬꓱꓸ_ ꓐꓭ_ ꓥꓳ꓾ ꓫꓵꓺ_ ꓟꓲ ꓫꓵꓺ_ ꓐꓭ_ ꓥꓳ꓿ ꓬꓲ ꓪ ꓐꓱ ꓶ ꓠꓽ ꓕꓲꓽ ꓑꓹ ꓤ ꓥ ꓡꓳ꓿ ꓬꓲ ꓪ ꓠꓬ ꓬꓲꓼ ꓟꓶ ꓔꓬ_ ꓡꓳ꓿ ꓙꓲ-ꓢꓴ ꓬꓲ ꓐꓽ ꓡ ꓟꓵꓺ_ ꓕꓯ꓾ ꓬꓲ ꓪ ꓠꓬ ꓟꓽ ꓫꓵꓻ ꓗꓴꓸ ꓟ ꓠꓯꓸꓼ ꓗꓪ ꓓꓵ ꓙꓰ_ ꓥꓳ꓿ “ꓮ ꓡꓲꓳ ꓐꓯ ꓠꓬ ꓐꓽ ꓡ ꓟꓶ ꓢꓲ꓾ ꓫꓵꓻ ꓢꓴ ꓔꓯ ꓢꓯꓸ ꓬꓲꓼ ꓡ ꓝꓲ ꓢꓲ ꓠꓬꓲ꓾ ꓛꓵꓽ ꓡꓰ ꓟꓽ ꓓ ꓟ ꓖꓪꓽ ꓠ ꓗ_ ꓥꓳ꓿ (ꓖꓳ ꓕꓯ) ꓧꓪꓸ ꓡꓰ_ ꓟ ꓡꓰ ꓫꓵꓻ_ ꓟ ꓔꓯ ꓖꓴꓻ ꓓꓵꓽ ꓡꓰꓳ꓾” ꓐꓰ꓾ ꓢꓲ ꓫꓬ ꓕꓳ ꓶ ꓗꓪ ꓐꓯ ꓔ_ ꓟ ꓐꓲꓺ ꓡꓰ_ ꓥꓳ꓿ 1 ꓡꓱ 15ꓽ52-54꓿
	ꓬꓲꓼ ꓟꓶ ꓔꓬ ꓗꓪ ꓐꓰ ꓧꓪꓸ ꓛꓲ ꓡ ꓢꓴ ꓖꓳ ꓕꓲ ꓧꓳꓽ ꓠꓬ꓾ ꓬꓲ ꓪ ꓡꓳꓹ ꓬꓰ ꓟ (ꓬꓲ ꓪ ꓫꓵꓻ ꓖꓴ) ꓟꓵꓽ ꓔꓳꓸ ꓔꓯ ꓓꓵꓽ ꓙ ꓛꓲ ꓡ_ ꓥꓳ꓿ ꓬꓲ ꓪ ꓧꓪꓽ ꓖꓳ ꓓꓱ ꓡꓳꓹ ꓬꓰ_ ꓕꓯ ꓚꓬꓹ ꓪ_ ꓟ ꓠꓬ꓾ ꓫꓵꓻ_ ꓟ ꓬꓲ ꓔꓶꓸ ꓓꓴ ꓤꓲꓽ ꓥ ꓢꓲ꓾ ꓡꓳꓹ ꓬꓰ ꓕꓲ ꓫꓵꓽ ꓬꓲ ꓪ ꓓꓵ ꓙ ꓗꓷ ꓟ ꓠꓬ꓾ ꓫꓵꓻ_ ꓟ ꓬꓲ ꓪꓽ ꓠꓬꓲ_ ꓟ ꓔꓯ ꓫꓴꓺ ꓡꓰ_ ꓟ ꓥꓳ꓿ ꓡꓱ ꓜꓴ ꓗꓪ ꓐꓰ ꓬꓲ ꓪ ꓢꓯꓸ ꓬꓲꓼ ꓡ_ ꓕꓯ ꓬꓲ ꓪꓴꓸ ꓕꓲ ꓫꓵꓽ ꓬꓲ ꓪ ꓘꓴꓻ ꓔꓴ ꓡ_ ꓟ ꓧꓪꓸ ꓡꓰ_ ꓟ ꓘꓴꓻ ꓢꓯꓼ ꓠꓬ꓾ ꓫꓵꓻ_ ꓟꓻꓳ꓾ ꓠꓴ ꓔꓶꓸ ꓓꓴ ꓤꓲꓽ ꓮ ꓡꓲ ꓗꓪ ꓓꓹ_ ꓡꓳ?” ꓐꓯ_ ꓟ ꓥꓳ꓿ 1 ꓡꓱ 15ꓽ52-55ꓼ 1 ꓕꓰ 4ꓽ14ꓼ ꓐꓰ 14ꓽ10-12ꓹ21ꓼ ꓚ 12ꓽ6꓿




















34 ꓕꓱꓺ

ꓫꓵꓸꓹ ꓗꓷꓽ ꓡꓰ ꓢꓴ ꓐꓴ ꓣꓳꓽ ꓔꓯ ꓫ ꓕꓱ ꓗꓴꓸ ꓢꓰꓽ ꓡ?

	ꓦ ꓠꓬ ꓚꓰꓺ ꓗꓪ ꓐꓰ ꓫꓵꓻ ꓟꓽ ꓗꓴꓸ꓾ ꓐꓯ_ ꓟ ꓙꓵꓻ ꓚꓱꓹ ꓠꓬ꓾ ꓟꓽ ꓦ ꓡꓱ ꓢꓴ ꓓꓵꓽ ꓙ ꓚꓱꓹ ꓗꓪ ꓐꓰ ꓑꓯꓹ ꓟꓶ ꓔ_ ꓟ ꓙꓵꓻ ꓚꓱꓹ ꓥ ꓡꓳ꓿ ꓦ ꓕꓲ ꓒꓳꓹ ꓠꓯ ꓞꓲꓹ ꓡꓰ_ ꓟ ꓦꓬ ꓠꓬꓲ ꓗꓪ꓾ ꓙꓵꓻ ꓚꓱꓹ ꓖꓳ ꓟ ꓠꓬ ꓙꓲ-ꓢꓴ ꓢꓲꓺ ꓤ ꓙꓵꓻ ꓚꓱꓹ ꓠꓯꓸꓼ ꓗꓪ ꓑꓬꓺ ꓓꓵꓽ ꓡ ꓗꓷ ꓢꓲ꓾ “ꓫꓵꓻ ꓢꓴ ꓠꓽ ꓮ ꓫꓵꓽ ꓟꓽ ꓢꓷ꓾” ꓐꓯ_ ꓟ ꓢꓲ ꓫꓬ ꓕꓳ ꓶ ꓬꓲ ꓠꓬꓲꓺ ꓖꓴ ꓔꓯ ꓦꓴꓺ ꓔꓯꓹ ꓙꓰ_ ꓡꓳ꓿ ꓚ 9ꓽ5꓿ “ꓢꓯꓼ ꓟꓬ ꓝ ꓟ ꓣꓱ ꓛꓰ ꓟꓶ ꓠꓯ_ ꓢꓴ ꓐꓴ ꓔꓯ ꓣꓱꓽ ꓙ ꓠꓯ_ ꓢꓴ ꓐꓱ ꓶ꓾ ꓣꓱꓽ ꓙ ꓝꓲ_ ꓐꓰ ꓝꓲ ꓩꓴ ꓡ_ ꓟ꓾ ꓣꓱꓽ ꓙ ꓔꓬ ꓟ ꓦ” ꓠꓬ꓾ ꓫꓵꓻ ꓘꓷꓽ ꓡꓰ ꓢꓴ ꓦꓻ ꓥ ꓡꓳ꓾ ꓐꓰ꓾ ꓞꓳ ꓤ ꓟꓬꓽ ꓐꓱ ꓙꓵꓻ_ ꓡꓳ꓿ ꓦꓲ 1ꓽ14꓿
	ꓫꓵꓻ ꓘꓷꓽ ꓡꓰ ꓢꓴ ꓦ ꓠꓬ ꓢꓯꓸ ꓔꓬ ꓢꓴ ꓔꓯ ꓣꓱꓽ ꓙ ꓠꓹ ꓟ ꓚꓱꓹ ꓬꓲꓼ ꓡ_ ꓡꓳ꓾ ꓐꓯ_ ꓟ ꓙꓵꓻ ꓚꓱꓹ ꓠꓬ꓾ ꓤꓶꓻ ꓫꓵꓼ ꓦ ꓫꓵꓽ ꓪꓴ ꓙꓵꓻ ꓚꓱꓹ ꓔꓯ ꓗ ꓘꓶ ꓒꓴꓺ ꓖꓶ ꓔꓬ ꓟ ꓥ ꓡꓳ꓿ ꓮꓽ ꓧꓪꓹ ꓫꓵꓻ ꓢꓴ ꓦ ꓠꓬ ꓙ ꓜꓲꓼ ꓠꓲꓹ ꓢꓷ ꓠꓲꓹ ꓗꓪ ꓧꓶꓸ ꓕꓯ ꓟ ꓢꓶꓸ ꓟꓽ ꓞꓲ ꓟꓴꓺ_ ꓟ ꓕꓲꓸ ꓗꓪ ꓛꓵꓽ ꓔꓴ ꓟꓶ ꓗꓷ ꓐꓭ ꓕꓯ ꓠꓽ꓾ ꓬꓲ ꓪ ꓠꓬ ꓮ ꓫꓵ ꓑꓶ ꓓꓴ ꓟꓲ ꓠꓯ ꓗꓪ ꓚꓱꓹ ꓬꓲꓼ ꓡ ꓢꓲ꓾ ꓢꓯꓸ ꓔꓬ ꓢꓴ ꓔꓯ ꓟꓸ ꓖꓶ ꓑꓱꓺ ꓖꓶ_ ꓟ ꓟꓽ ꓬꓰ ꓡ? ꓮ ꓧꓪꓹ ꓫꓵꓻ ꓢꓴ ꓦ ꓠꓬ ꓢꓯꓸ ꓔꓬ ꓟ ꓬꓲ ꓪ ꓬꓲꓼ ꓤ ꓠꓬꓲ ꓤ ꓐꓴ ꓒ ꓕꓲꓸꓼ ꓗꓪ ꓐꓬꓱꓻ ꓮ' ꓔꓬ ꓐꓭ ꓕꓯ꓾ ꓮ ꓫꓵꓽ ꓪꓴꓸ ꓠꓬꓲ ꓬꓲ ꓪ ꓔꓯ ꓟꓽ ꓙ ꓡꓯ ꓘꓳ ꓡ? ꓞꓳ ꓤ ꓫꓵꓻ ꓗꓷ ꓗ ꓠꓯꓸ ꓥ_ ꓟꓲ ꓚꓲ ꓛꓬ ꓔꓯ ꓢꓷꓸ_ ꓟ ꓠꓲꓹ ꓟ ꓠꓬ ꓟꓽ ꓒꓲꓼ ꓬꓰ꓾ ꓐꓰ ꓙꓵꓻ ꓔꓬ ꓢꓴ ꓠꓬ꓾ ꓮ ꓫꓵ ꓑꓶ ꓓꓴ ꓪꓴ-ꓢ ꓬꓲ ꓚꓳ ꓑ ꓐꓴ ꓬꓲ ꓪ ꓦꓻ ꓗꓪ ꓐꓰ ꓖꓶ ꓡ_ ꓟ ꓠꓬꓲ ꓟꓳ ꓓꓴ ꓔꓯ ꓟꓽ ꓘꓳ ꓣꓴ ꓡ? ꓕꓱ ꓗꓪ ꓢ-ꓓꓯ ꓟꓬꓱꓽ ꓬꓰ ꓔꓬ ꓟ ꓚꓱꓹ ꓕꓲꓽ ꓟ ꓙꓳ ꓢꓲ꓾ ꓖꓳ ꓕꓲ ꓚꓱꓹ ꓔꓬ ꓠꓬ ꓢꓲ ꓫꓬ_ ꓟ ꓚꓬꓹ ꓔ_ ꓡꓳ꓿ ꓝꓴꓲ ꓠꓯꓸꓼ ꓗꓪ ꓞꓰ ꓓꓵꓽ ꓙꓰ ꓗꓷ ꓟ ꓟꓴ ꓗꓪ ꓝꓲ ꓓꓴ ꓐꓴ ꓠꓬ꓾ ꓣꓱꓽ ꓙ ꓢꓴ_ ꓡꓰ ꓐꓰ ꓟꓵꓽ ꓪꓴꓽ ꓗꓪ ꓐꓰ ꓬꓯꓼ ꓡ_ ꓥꓳ꓿
	ꓢ-ꓓꓯ ꓔꓯ ꓠꓬ ꓫꓵꓻ ꓘꓷꓽ ꓡꓰ ꓢꓴ ꓬꓲ ꓪ ꓒꓬꓱꓽ ꓟꓳꓸ ꓖꓶ ꓐ ꓡ_ ꓟ ꓪꓽ ꓠꓬꓲ_ ꓟ ꓙꓳ_ ꓡꓳ꓿ ꓒꓬꓱꓽ ꓖꓳ ꓟ ꓠꓬ ꓬꓲꓸ ꓚꓬꓼ ꓥ ꓡꓳ꓿ ꓒꓬꓱꓽ ꓖꓳ ꓟ ꓠꓬ ꓬꓲꓸ ꓚꓬꓼ ꓥ ꓥ_ ꓟꓲ꓾ ꓦꓰꓽ ꓟꓽ ꓐ ꓡ ꓠ ꓛꓲ ꓐꓲꓺ ꓜꓲꓼ_ ꓡꓳ꓿ ꓕꓲ ꓐꓱ ꓢꓴ ꓔꓯ ꓠꓬ ꓫꓵꓻ ꓗꓷ ꓟ ꓬꓲ ꓪ ꓠꓲꓹ ꓠꓵ ꓢꓴ ꓐꓴ ꓠꓬ ꓟꓴ ꓗꓪ ꓗꓪ ꓗꓹ ꓛꓲ ꓔꓬ_ ꓡꓳ꓾ ꓐꓰ꓾ ꓠꓲꓹ ꓗꓴꓺ ꓖꓶ ꓔꓬ_ ꓡꓳ꓿ ꓬꓲ ꓪ ꓠꓬ ꓙꓲꓻ ꓣꓴꓽ ꓓꓴ ꓔꓯ ꓟꓽ ꓧꓪꓸ ꓛꓲ꓾ “ꓗꓶꓸ_ ꓟ ꓦꓻ” ꓐꓰ “ꓠꓲꓽ ꓐꓰ ꓗꓪ' ꓫꓵꓽ_ ꓟ ꓙꓵꓻ ꓚꓱꓹ” ꓔꓯ ꓘꓳ ꓣꓴ ꓛꓳ ꓫꓱꓽ ꓔꓬ_ ꓡꓳ꓿
	ꓦ ꓢꓯꓼ ꓟꓬ ꓐꓱ ꓶ ꓙ ꓖꓶ_ ꓟ ꓟꓽ ꓙꓳ ꓙꓳ ꓫꓵꓻ ꓘꓷꓽ ꓡꓰ ꓢꓴ ꓐꓴ ꓥ_ ꓟꓲ꓾ ꓟꓴ ꓗꓪ ꓕꓯ ꓢꓲ ꓗꓪ ꓛꓵꓽ ꓔꓴ ꓖꓶ_ ꓟ ꓟꓶ ꓢꓲ꓾ ꓗꓹ ꓛꓲ ꓛꓲ ꓔꓬ_ ꓡꓳ꓾ ꓐꓰ꓾ ꓬꓲ ꓪ ꓐꓯ_ ꓡꓳ꓿ ꓟꓵꓽ ꓪꓴꓽ ꓗꓪ ꓐꓰ ꓡ_ ꓟ ꓪꓰ ꓤ ꓐꓴ ꓥ_ ꓟꓲ꓾ ꓕꓲ ꓧꓪꓹ ꓧꓪꓹ ꓠꓬ ꓔꓱꓹ_ ꓟ ꓬꓲꓼ ꓠꓬꓲꓸ ꓖꓶ ꓓꓴ ꓔꓯ ꓫ ꓕꓱ ꓗꓴꓸ_ ꓡꓳ꓿ ꓞꓳ ꓤ ꓡꓰ ꓬꓲ ꓪ ꓔꓯ ꓦ ꓡꓱ ꓐꓳ ꓡꓰ ꓗꓸ ꓠꓯꓸ ꓢꓲ_ ꓡꓰꓽ꓾ ꓬꓲ ꓪ ꓠꓬ ꓢꓲ ꓫꓬ ꓕꓳ ꓶ ꓬꓲꓸ ꓒꓵꓽ ꓶꓼ ꓔꓯ ꓞꓰꓻ ꓡꓰ ꓝꓲ_ ꓟ ꓙꓵꓻ ꓚꓱꓹ ꓔꓯ ꓟꓸ ꓖꓶ_ ꓡꓳ꓿ ꓬꓲ ꓪ ꓠꓬ ꓔꓱꓹ ꓚꓵꓺ_ ꓟ ꓕꓲꓽ ꓐꓱ ꓔꓯ ꓟꓸ ꓖꓶ ꓢꓲ꓾ ꓕꓲ ꓧꓪꓹ ꓧꓪꓹ ꓠꓬ ꓡ ꓠꓹ ꓟ ꓦꓬ ꓠꓬꓲ ꓗꓪ ꓒꓬꓱꓼ ꓡ ꓠ ꓗ_ ꓟ ꓫꓵꓽ ꓪꓴ ꓔꓯ ꓥ_ ꓟꓲ ꓐꓯ ꓟꓸ ꓖꓶ ꓐ ꓡ_ ꓠꓬꓲ꓾ ꓞꓳ ꓤ ꓐꓴ ꓠꓬ ꓬꓲ ꓪ ꓟꓸ ꓘꓶꓽ ꓔꓯ ꓘꓳ ꓣꓴ_ ꓡꓳ꓿ ꓬꓲꓸ_ ꓡꓰꓽ꓾ ꓬꓲ ꓪ ꓠꓬ ꓪꓴ-ꓢ ꓙꓵꓽ ꓗꓺ ꓔꓯ ꓡꓳꓺ ꓩꓴ ꓗꓷ ꓢꓲ꓾ ꓢꓲ-ꓫꓬ-ꓟ-ꓦ ꓔꓯ_ ꓟꓲ ꓬꓲ ꓪ ꓟꓽ ꓚꓬꓺ꓿ ꓥꓶꓺ_ ꓟ ꓦ ꓜꓴ (ꓝꓴꓲ ꓠꓯꓸꓼ ꓗꓪ ꓞꓰꓻ ꓓꓵꓽ ꓡꓰ ꓟ ꓟꓴ ꓗꓪ ꓝꓲ ꓓꓴ) ꓖꓳ ꓕꓲꓽ ꓧꓳꓽ ꓠꓬ꓾ ꓙꓲ-ꓢꓴ ꓠꓬ ꓪꓴ-ꓢ ꓥ ꓟ ꓔꓯ ꓟꓽ ꓘꓳ ꓣꓴ ꓟ_ ꓡꓰꓽ ꓟꓽ ꓞꓲ꓾ ꓚꓰꓼ ꓢꓴ ꓪꓴ-ꓢ ꓔꓯ ꓥ_ ꓟꓲ ꓬꓲ ꓪ_ ꓐꓰ ꓕꓲꓽ ꓕꓲꓸ ꓢꓴ ꓚꓬꓹ_ ꓡꓳ꓿
	ꓬꓲ ꓪ ꓠꓲꓹ ꓖꓳꓼ_ ꓟ ꓚꓴꓽ ꓬꓲꓹ ꓗꓪ ꓐꓰ ꓒꓬꓱꓼ ꓡ_ ꓟ ꓫꓵꓽ ꓪꓴ ꓠꓬ꓾ ꓮ ꓟꓬꓹ ꓧꓪꓹ ꓗꓪ ꓬꓲ ꓚꓲ ꓛꓬ ꓒꓬꓱꓼ ꓡ_ ꓟ_ ꓡꓰ ꓐꓰ ꓡꓳꓸ ꓓꓳ ꓡ_ ꓥ_ ꓟꓲ꓾ ꓕꓲ ꓧꓪꓹ ꓧꓪꓹ ꓠꓬ ꓢ-ꓓꓯ ꓬꓲ ꓪꓽ ꓠꓬꓲ_ ꓟ ꓗꓪ ꓐꓰ ꓒꓬꓱꓼ ꓡ_ ꓟ ꓔꓯ ꓢꓷ ꓪ ꓓ_ ꓡꓳ꓿ ꓦꓻ_ ꓐꓰ ꓗꓪ' ꓫꓵꓽ_ ꓟ ꓙꓵꓻ ꓚꓱꓹ ꓕꓱ ꓟ ꓠꓬ꓾ ꓗꓶꓸ ꓘꓶꓽ ꓥ ꓡꓳ꓾ ꓐꓰ꓾ ꓞꓳ ꓤ ꓮ ꓟꓬꓹ ꓡꓰ ꓘꓳ ꓣꓴ ꓔ_ ꓡꓳ꓿ ꓪ ꓠꓬꓲ_ ꓟ ꓪꓴ-ꓢ ꓬꓲ ꓓꓵꓽ ꓙ ꓟꓶ ꓓꓴ ꓟꓬꓱꓽ ꓚꓵꓺ ꓔꓯ ꓬꓲ ꓪ ꓔꓳꓹ ꓜꓳꓽ ꓗꓷ ꓕꓯ ꓢꓲ_ ꓡꓰꓽ꓾ ꓧꓶꓸ ꓕꓯ ꓬꓲ ꓪ ꓠꓬ ꓗꓶꓸ_ ꓟ ꓠꓯꓸꓼ ꓗꓪ ꓪꓳꓽ ꓞꓹ ꓔꓬ ꓟ ꓔꓯ ꓢꓷ ꓡꓰ ꓢꓲ꓾ ꓪꓴ-ꓢ ꓬꓲ ꓪ ꓠꓬꓲ_ ꓟ ꓔꓯ ꓘꓳ ꓣꓴ ꓡ_ ꓥꓳ꓿
	ꓩ-ꓣꓳ ꓪ ꓔꓲ ꓦꓲ ꓗꓪ ꓟ ꓥꓺ ꓟꓬꓱꓽ ꓬꓰ ꓢꓴ ꓐꓴ ꓠꓬ ꓢ-ꓓꓯ ꓬꓲ ꓢꓯꓼ ꓪ ꓣꓱꓽ ꓢꓲ꓾ ꓪꓴ-ꓢ ꓬꓰ_ ꓟ ꓓꓵꓽ ꓙ ꓟꓶ ꓓꓴ ꓔꓯ ꓬꓰ ꓟꓸ ꓖꓶ_ ꓡꓳ꓿ ꓓꓳ 7ꓽ10-12꓿ “ꓙꓵꓽ ꓗ ꓟꓽ ꓙꓳ ꓢꓴ ꓕꓱ ꓕꓲ ꓣꓳ ꓡ_ ꓟ ꓠꓬ ꓪꓽ ꓠꓬꓲ_ ꓟ_ ꓐꓰ꓾ ꓢꓷ ꓡꓰ ꓓꓴ_ ꓐꓰ꓾ ꓗꓶꓸ_ ꓟ ꓓꓵꓽ ꓙ ꓟꓶ ꓓꓴ ꓮ ꓙꓵ ꓡꓱꓸꓼ” ꓠꓬ꓾ ꓙꓲ-ꓢꓴ ꓠꓬꓲꓽ ꓧꓪꓹ ꓕꓲ ꓧꓪꓹ ꓟꓽ ꓬꓯꓼ ꓡ ꓢꓰꓽ ꓕꓯ ꓔꓳꓹ ꓜꓳꓽ ꓠ ꓗ_ ꓟ ꓥ ꓡꓳ꓾ ꓐꓰ꓾ ꓝꓲ ꓓꓴ ꓒꓳ-ꓡꓳ ꓡꓰ ꓢꓷ ꓠ ꓟꓳ ꓙ ꓔ_ ꓡꓳ꓿ 2 ꓕꓰ 2ꓽ9-10꓿ ꓖꓳ ꓟ_ ꓡꓰꓽ ꓟꓽ ꓞꓲ ꓝꓲ ꓓꓴ ꓬꓳ-ꓦ ꓡꓰ ꓥ_ ꓟꓲ꓾ ꓓꓴꓽ ꓪꓴ ꓖꓳ ꓟ ꓡꓰ “ꓞꓳ ꓤ ꓟꓲ ꓙꓬ ꓗꓪ ꓟꓴ ꓗꓪ ꓗꓪ ꓐꓰ ꓟꓲ ꓠꓯ ꓗꓪ꓾ ꓢꓷ ꓡꓰ ꓓꓴ ꓓꓽ ꓟ ꓮꓸ ꓔꓳꓸ ꓬꓯꓼ ꓡ ꓝꓲ_ ꓡꓳ꓿ ꓓꓴꓽ ꓪꓴ ꓟꓲ ꓙꓬ ꓗꓪ ꓢꓷ ꓡꓰ ꓓꓴ ꓬꓰ ꓝꓲ ꓠꓹ ꓟ ꓬꓲ ꓔꓯ ꓖꓶ ꓗꓷ ꓠꓬꓲ꓾ ꓬꓲ ꓡꓰ ꓟꓲ ꓠꓯ ꓗꓪ ꓔꓬ ꓢꓴ ꓔꓯ ꓟꓸ ꓒꓬꓹ ꓢꓲ꓾” ꓐꓰ꓾ ꓢꓷ ꓙ ꓟꓳ ꓙ ꓔ_ ꓡꓳ꓿ ꓟꓳ 13ꓽ13-14꓿ ꓕꓱ ꓟ ꓠꓬ ꓮꓽ ꓔꓳ ꓔꓳ ꓞꓳ ꓤ ꓔꓯ ꓗꓶꓸ_ ꓟ ꓟꓽ ꓥ꓿ ꓢ-ꓓꓯ ꓐꓰ ꓬꓲ ꓕꓲ ꓜꓴ ꓡꓰ ꓬꓰ_ ꓟ ꓓꓵꓽ ꓙ ꓟꓶ ꓓꓴ ꓗꓪ ꓐꓰ ꓗꓶꓸ ꓔꓬ_ ꓟ ꓥ ꓡꓳ꓿

ꓙ ꓜꓲꓼ ꓠꓲꓹ ꓢꓷꓸ ꓠꓲꓹ ꓙꓳ ꓢꓴ ꓔꓯ ꓢ-ꓓꓯ ꓡꓰ ꓓꓰꓽ_ ꓟ

	ꓢ-ꓓꓯ ꓠꓬ ꓪ ꓜꓲ ꓠꓴꓽ_ ꓟ_ ꓐꓰ ꓢꓷ ꓠꓲꓹ ꓙꓳ_ ꓟ ꓚꓱꓹ ꓔꓯ ꓣꓱꓽ ꓢꓲ꓾ ꓦꓻ ꓐꓰ ꓗꓪ' ꓫꓵꓽ_ ꓟ ꓙꓵꓻ ꓚꓱꓹ ꓖꓳ ꓟ꓾ ꓢꓷ ꓠꓲ ꓙꓳ ꓢꓴ ꓕꓲꓽ ꓕꓲꓸ ꓟ ꓔꓯ ꓟꓸ ꓖꓶ_ ꓡꓳ꓿ ꓬꓲ ꓠꓬ ꓞꓳ ꓤ ꓟꓬ ꓢꓶꓽ ꓔꓯ ꓠꓲꓹ ꓒꓴ ꓡꓰ ꓝꓲ_ ꓡꓳ ꓫꓵꓽ_ ꓐꓰ ꓡꓳꓸ ꓐꓲꓻ_ ꓟ ꓠꓵ ꓠꓲꓹ ꓐꓯ ꓘꓶꓽ ꓔꓯ ꓜꓯꓺ ꓢꓲ꓾ ꓞꓳ ꓤ ꓔꓯ ꓗꓶꓸ ꓧꓳꓽ ꓙꓰ_ ꓟ ꓚꓱꓹ ꓔꓯ ꓣꓱꓽ_ ꓡꓳ꓿ ꓬꓲ ꓡꓰ ꓞꓳ ꓤ ꓘꓶꓽ ꓘꓹ ꓠꓲꓹ ꓔꓯ ꓡꓵꓹ ꓔꓴ ꓗꓷ ꓢꓲ꓾ ꓪꓴ-ꓢ ꓔꓯ ꓟꓳ ꓟꓽ ꓟꓵ ꓟ ꓠꓲꓹ ꓟ ꓧꓳꓽ ꓖꓶ_ ꓡꓳ꓿ ꓢ-ꓓꓯ ꓠꓬ ꓠꓺ ꓢꓻ_ ꓟ ꓐꓯ ꓘꓶꓽ ꓣꓱꓽ ꓢꓲ ꓮ-ꓓꓯ ꓐꓰ ꓰ-ꓪ ꓔꓯ ꓗꓶꓸ ꓗꓷ ꓟ_ ꓡꓰ ꓐꓰ꓾ ꓠꓬꓲ ꓠꓬꓲ ꓥ_ ꓟꓲ ꓞꓳ ꓤ ꓐꓴ ꓔꓯ ꓬꓲ ꓖꓳ ꓡꓱ ꓗꓶꓸ ꓔꓬ_ ꓡꓳ꓿ “ꓠꓴ ꓪ ꓜꓽ ꓗꓷ_ ꓟ ꓦꓬ ꓠꓬꓲ ꓗꓪ ꓠꓴ ꓪ ꓟꓬ ꓢꓶꓽ ꓠꓬ ꓒꓴꓺ ꓡ_ ꓥꓳ꓾” ꓐꓯ_ ꓟ ꓐꓯ ꓘꓶꓽ_ ꓡꓲꓳ ꓫꓵꓽ ꓫꓱꓸ ꓡꓶꓽ ꓥꓳꓽ ꓫ ꓕꓱ ꓢꓲ꓾ ꓞꓳ ꓤ ꓐꓴ ꓔꓯ ꓘꓶꓽ ꓘꓹ ꓔꓴ ꓡ ꓠꓹ ꓟ ꓟꓸ ꓒꓬꓹ ꓔꓬ_ ꓡꓳ꓿ ꓪꓴ 3ꓽ5ꓼ ꓬ 3ꓽ15꓿ “ꓞꓳ ꓤ ꓐꓯ_ ꓟ ꓠꓬ ꓢ ꓣꓳ ꓕꓲ ꓖꓳ ꓓꓱ ꓪꓴ-ꓢ_ ꓐꓰ ꓔꓱꓺ ꓪꓴꓸꓼ ꓗꓷ ꓡꓰ_ ꓗꓪ ꓛꓲ ꓪꓴꓽ ꓡ ꓟꓴ ꓡ ꓔꓬ ꓟ ꓢꓯꓸ ꓫꓵꓽ ꓕꓲ ꓫꓵꓽ ꓥ ꓡꓳ꓿ ꓚꓲ ꓛꓬ ꓡꓰ ꓚꓲ ꓛꓬ ꓔꓯ ꓐꓯ ꓞꓷꓹ_ ꓟ ꓗꓪ ꓐꓰ꓾ ꓐꓯ ꓞꓷꓹ_ ꓟ ꓠꓬ ꓥꓳꓽ ꓡꓰ ꓟꓽ ꓓ꓿ ꓙꓵꓽ ꓪ ꓠꓬ ꓠꓴ ꓠꓯꓸꓼ ꓗꓪ ꓡꓰꓽ ꓙꓳ_ ꓡꓳ꓾” ꓐꓰ꓾ ꓦ ꓫꓵꓽ ꓪꓴ_ ꓐꓰ ꓗꓪ' ꓫꓵꓽ_ ꓟ ꓙꓵꓻ ꓚꓱꓹ ꓡꓰ ꓟꓸ ꓖꓶ ꓔꓬ ꓥ_ ꓟꓲ꓾ ꓕꓲ ꓒꓳꓹ ꓗꓪ ꓠꓬ꓾ ꓙꓲ ꓫꓬ_ ꓟ ꓐꓰ ꓐꓲꓺ ꓜꓲꓼ_ ꓟ ꓠꓽ ꓙꓲ-ꓢꓴ_ ꓡꓰꓽ ꓥ ꓡꓳ꓾” ꓐꓰ꓾ ꓟꓸ ꓖꓶ ꓔꓬ_ ꓡꓳ꓿
	ꓢ-ꓓꓯ ꓠꓬ ꓝꓴꓲ ꓙꓳ_ ꓟ ꓞꓳ ꓤ ꓧꓪꓽ ꓠꓲꓹ ꓡꓶꓽ ꓗꓪ ꓬꓲ ꓚꓲ ꓛꓬ ꓠꓬꓲ ꓖꓴ ꓣꓴꓻ_ ꓡꓳ꓿ ꓕꓱ ꓟ ꓠꓬ ꓪꓴꓽ ꓡ_ ꓟ ꓕꓲ ꓕꓳꓼ ꓥ ꓡꓳ꓿ ꓖꓳ ꓡꓱ ꓥ_ ꓟꓲ ꓙꓲ_ ꓟ ꓕꓲ ꓒꓳꓹ ꓗꓪ ꓪꓴꓽ ꓡ_ ꓟ ꓟꓽ ꓥ꓾ ꓥꓶꓺ_ ꓟ ꓔꓯ ꓟꓳꓸ ꓪꓴꓽ ꓡ_ ꓟ ꓥ ꓡꓳ꓿ ꓞꓳ ꓤ ꓠꓬ ꓮ ꓟꓶ ꓙꓳꓻ ꓞꓹ_ ꓔꓬ ꓟ ꓢꓲ ꓫꓬ ꓙꓲꓻ ꓫꓬ_ ꓟ ꓕꓲꓸ ꓔꓯ ꓘꓳꓻ ꓙꓰ ꓢꓲ ꓪꓴꓽ ꓡ ꓟꓽ ꓠ꓿ ꓧꓪꓽ ꓠꓲꓹ ꓡꓶꓽ ꓔꓯ ꓮ ꓙꓵꓽ ꓟ ꓪꓴꓸ ꓗꓪ ꓗꓶ ꓔ ꓕ ꓑꓳ꓾ ꓞꓳ ꓤ ꓠꓬ ꓪ ꓜꓲ ꓙꓲꓻ_ ꓟ ꓕꓲꓸ ꓗꓪ ꓡꓯꓼ ꓛꓲ ꓬꓰ ꓟꓽ ꓓ꓿ ꓪꓴ-ꓢ ꓬꓲ ꓣꓱ ꓛꓰ ꓗꓪ ꓠꓽ ꓞꓳ ꓤ ꓔꓯ ꓛꓵꓽ ꓔꓴ ꓖꓶ ꓐ ꓡ_ ꓟ ꓪꓽ ꓠꓬꓲ_ ꓟ ꓙꓳ_ ꓡꓳ꓿ ꓞꓳ ꓤ ꓔꓯ ꓠꓬ ꓬꓲ ꓕꓲ ꓣꓳ ꓔꓵꓸꓼ ꓡꓳꓺ ꓔ ꓐꓭ ꓕꓯ ꓠꓽ꓾ ꓬꓲ ꓠꓬ ꓥꓶꓺ_ ꓟ ꓔꓯ ꓟꓳꓸ ꓡꓯꓼ ꓙꓰ_ ꓥꓳ꓿

ꓗꓹ ꓛꓲ ꓓꓴ ꓧꓪꓺ ꓢꓴ ꓔꓯ ꓓꓰꓽ ꓔꓬ_ ꓟ

	ꓚꓲ ꓛꓬ ꓠꓲꓹ ꓡꓶꓽ ꓛꓳ ꓢꓴ꓾ ꓗꓹ ꓛꓲ ꓓꓴ ꓧꓪꓺ ꓢꓴ_ ꓐꓰ ꓠꓲꓹ ꓦꓯꓸ ꓢꓴ ꓐꓴ ꓔꓯ ꓠꓬ꓾ ꓢ-ꓓꓯ ꓡꓰ ꓢꓻ_ ꓟ ꓚꓱꓹ ꓔꓯ ꓣꓱꓽ ꓢꓲ ꓗꓶꓸ_ ꓡꓳ꓿ ꓥꓶꓺ_ ꓟ ꓐꓰ ꓜꓲꓽ ꓜꓲꓽ ꓑꓰꓹ ꓑꓰꓹ ꓟ ꓚꓱꓹ ꓠꓯꓸꓼ ꓗꓪ ꓬꓲ ꓪ ꓠꓲꓹ ꓒꓴ ꓓꓴ ꓙꓳ_ ꓡꓳ꓿ ꓞꓳ ꓤ ꓮ ꓡꓲ ꓕꓲ ꓣꓳ ꓠꓬ ꓮꓸ ꓫꓵꓽ ꓗꓪ ꓡꓱꓸ ꓗꓷ ꓗꓴ_ ꓟ ꓔꓯ ꓢ-ꓓꓯ ꓢꓷ ꓔ_ ꓡꓳ꓿ ꓓꓽ ꓪꓴꓸ ꓠꓽ ꓞꓳ ꓤ ꓧꓪꓽ ꓖꓳ ꓓꓱꓽ꓾ ꓙ ꓗꓴꓸ ꓠꓲꓹ_ ꓐꓰ ꓞꓳ ꓫꓱꓹ ꓪꓽ ꓫꓱꓹ ꓔꓯ ꓢꓯꓼ ꓐꓽ ꓡꓰ ꓝꓲ ꓠꓹ ꓟ꓾ ꓚꓲ ꓛꓬ ꓔꓯ ꓙꓵꓽ ꓘꓴ_ ꓟ_ ꓐꓰ ꓜꓽ ꓜꓽ ꓓꓳ ꓓꓳ ꓗꓪ ꓤ ꓟꓳ_ ꓟ ꓗꓺ ꓫꓵꓺ ꓔꓯ ꓐꓬꓺ ꓡꓰ ꓝꓲ_ ꓡꓳ꓿ ꓢ-ꓓꓯ ꓠꓬ ꓦꓯꓸ ꓠꓲꓹ ꓙꓵꓽ_ ꓟ ꓚꓱꓹ ꓔꓯ ꓣꓱꓽ ꓢꓲ꓾ ꓞꓳ ꓤ ꓫꓬꓹ ꓫꓬꓹ ꓟꓶ ꓟꓶ ꓔꓯ ꓐꓬꓺ ꓡꓰ ꓛꓵꓽ ꓡꓰ ꓝꓲ_ ꓡꓳ꓿ 
	ꓢ-ꓓꓯ ꓠꓬ ꓬꓲ ꓟꓬꓱꓽ ꓬꓰ ꓓꓳ ꓡꓰ ꓝꓲ ꓠꓹ ꓟ ꓐꓱ ꓶ꓾ “ꓙ ꓗꓴꓸ ꓠꓲꓹ ꓚꓵꓺ ꓡꓰ ꓞꓳ ꓤ ꓔꓯ ꓙꓵꓽ ꓗ ꓕꓯ ꓢꓲ ꓗꓪ ꓛꓵꓽ ꓔꓴ ꓖꓶ_ ꓡꓳ꓿ ꓬꓲ ꓮ ꓫꓵꓽ ꓬꓰ_ ꓥ_ ꓟꓲ ꓛꓬꓻ ꓡꓰ ꓓꓴ ꓟꓽ ꓙꓳ꓿ ꓪꓴ-ꓢ ꓥ_ ꓟꓲ ꓟꓽ ꓐꓯ ꓞꓷꓹ꓿ ꓝꓴꓲ ꓬꓰ_ ꓥ_ ꓟꓲ ꓝꓴꓲ ꓟꓽ ꓙꓳ꓾” ꓐꓰ꓾ ꓬꓲ ꓦꓻ ꓗꓪ ꓐꓰ ꓐꓯ ꓒꓬꓱꓺ ꓔꓬ_ ꓡꓳ꓿ “ꓞꓳ ꓤ ꓠꓲꓹ ꓡꓶꓽ ꓠꓬ ꓪꓴꓽ ꓡꓳꓹ ꓬꓰ_ ꓟ ꓙꓵꓽ ꓗ ꓥ ꓡꓳ꓾ ꓩꓴ ꓗꓷ_ ꓟ ꓠꓬ ꓚꓲ ꓛꓬ ꓠꓲꓹ ꓫꓵ_ ꓟ_ ꓡꓰ ꓐꓰ ꓬꓰ ꓠꓹ ꓟ ꓙꓵꓽ ꓪ ꓥ ꓡꓳ꓾ ꓞꓳ ꓤ ꓕꓲ ꓣꓳ ꓣꓱꓽ ꓬꓰ_ ꓟ ꓔꓯ ꓠꓱꓸ ꓐꓯ ꓕꓲ ꓣꓳ ꓡꓰ ꓮꓸ ꓫꓵꓽ ꓐꓯ ꓙꓵꓽ ꓪꓽ ꓟꓽ ꓙꓳ꓾” ꓐꓯ_ ꓟ ꓙꓵꓻ ꓚꓱꓹ ꓔꓯ ꓘꓳ ꓣꓴ ꓔ ꓟ ꓟꓵꓽ ꓥ ꓕ ꓑꓳ ꓗꓪ ꓞꓳ ꓫꓱꓹ ꓪꓽ ꓫꓱꓹ ꓐꓬꓺ ꓡꓰ ꓛꓵꓽ ꓡꓰ_ ꓟ ꓠꓽ꓾ ꓓꓵ ꓙ ꓟꓶ ꓓꓴ ꓟꓽ ꓥꓻꓳ꓿ ꓞꓳ ꓤ ꓮ ꓟꓬꓹ ꓠꓬ ꓧꓪꓽ ꓖꓳ ꓓꓱ ꓦꓯꓸ ꓠꓲꓹ ꓙꓵꓽ_ ꓟ ꓗꓸ ꓠꓯꓸ ꓖꓼ ꓙꓰ ꓗꓷ ꓠꓬꓲ꓾ ꓢ-ꓓꓯ ꓡꓰ ꓙꓲ-ꓢꓴ ꓗ ꓠꓯꓸ ꓛꓳ ꓢꓴ ꓮ ꓟꓬꓹ ꓔꓯ ꓣꓴꓻ ꓓꓳꓽ ꓡꓰꓳ꓿
	ꓖꓳ ꓡꓱ ꓥ_ ꓟꓲ ꓢ-ꓓꓯ ꓪꓺ ꓔꓯ ꓡꓳꓸ ꓟꓳ ꓐ ꓡ ꓠꓹ ꓟ꓾ ꓪꓴ-ꓢ ꓡꓰ ꓠꓬꓲ ꓟꓳ ꓓꓴ ꓣꓳꓺ ꓖꓶ ꓔꓬ_ ꓡꓳ꓿ ꓦꓻ_ ꓐꓰ ꓗꓪ' ꓫꓵꓽ_ ꓟ ꓙꓵꓻ ꓚꓱꓹ ꓕꓱ ꓟ ꓠꓬ ꓪꓴ-ꓢ ꓐꓯ ꓘꓶ_ ꓐꓰ ꓒꓳꓹ ꓡꓯꓼ ꓘꓳ ꓞꓹ_ ꓡꓳ꓿ ꓫꓵꓻ ꓢꓴ ꓐꓴ ꓠꓬ ꓓꓵꓽ ꓙ_ ꓟ_ ꓐꓰ ꓡꓳꓸ ꓟꓳ_ ꓟ ꓟꓽ ꓙꓳ ꓠꓬꓲ꓾ ꓟꓲ ꓠꓯ ꓗꓪ ꓒꓬꓱꓼ ꓞꓹ ꓔꓬ ꓟ ꓗꓹ ꓛꓲ ꓓꓴ_ ꓐꓰ ꓠꓲꓹ ꓫ ꓓꓴ ꓔꓯ ꓬꓲ ꓪ ꓢꓷ ꓟꓽ ꓐ ꓡ꓾ ꓟꓳꓻ ꓟꓽ ꓐ ꓡ꓾ ꓚꓬꓹ_ ꓟꓲ ꓟꓽ ꓚꓬꓹ ꓪ꓾ ꓐꓰ꓾ ꓢꓲ ꓫꓬ ꓕꓳ ꓶ ꓗꓪ ꓟꓸ ꓖꓶ ꓔ_ ꓡꓳ꓿ 
	ꓖꓳ ꓟ_ ꓡꓰꓽ ꓟꓽ ꓞꓲ ꓚꓵꓺ ꓚꓵꓺ ꓟꓽ ꓔꓬ ꓟ ꓫꓵꓻ ꓘꓷꓽ ꓡꓰ ꓢꓴ ꓦ_ ꓐꓰ ꓙ ꓡꓯ ꓘꓳ_ ꓟ ꓔꓯ꓾ ꓢꓲ ꓫꓬ ꓕꓳ ꓶ ꓗꓪ ꓗꓽ ꓔ_ ꓡꓳ꓿ ꓞꓳ ꓦ ꓘꓴ ꓢꓴ (ꓥ ꓠꓬ ꓠꓲꓽ ꓒ) ꓡꓰ ꓘꓴꓻ ꓔꓯꓹ ꓡ_ ꓟ ꓦ ꓠꓬ꓾ ꓥꓶꓺ_ ꓟ ꓦ ꓜꓴꓻ ꓥ ꓡꓳ꓾ ꓐꓰ꓾ ꓢꓲ ꓫꓬ ꓕꓳ ꓶ ꓗꓪ ꓐꓳ ꓔ_ ꓡꓳ꓿ ꓵ 25ꓽ1-3ꓼ ꓖꓪ 106ꓽ28ꓼ 1 ꓡꓱ 10ꓽ20ꓼ ꓟꓳ 16ꓽ14 ꓔꓯ ꓡꓳꓸ ꓠꓬꓲ꓿ ꓫꓵꓻ ꓦ_ ꓐꓰ ꓙ ꓡꓯ ꓘꓳ_ ꓟ ꓔꓯ ꓠꓬ ꓢꓲ ꓫꓬ ꓕꓳ ꓶ ꓗꓪ ꓫꓵꓻ ꓝꓴꓲ ꓖꓶ ꓔ_ ꓡꓳ꓿ ꓡꓱ 19ꓽ31ꓼ 20ꓽ27꓿ ꓖꓳ ꓡꓱ ꓥ_ ꓟꓲ ꓦꓻ ꓐꓰ ꓗꓪ' ꓫꓵꓽ_ ꓟ ꓙꓵꓻ ꓚꓱꓹ ꓕꓱ ꓟ ꓠꓬ꓾ ꓘꓴ ꓜꓲ ꓞꓳ ꓠꓯꓸꓼ ꓗꓪ ꓓꓵꓽ ꓡ ꓗꓷ ꓟ_ ꓡꓰꓽ ꓟꓽ ꓞꓲ꓾ ꓗꓴꓷꓼ ꓙꓵꓽ ꓗ ꓔꓶꓺ ꓜꓴ_ ꓐꓰ ꓪ ꓔꓲꓸ ꓐꓴ ꓔꓬ ꓗꓪ ꓛꓲ ꓒꓬꓱꓺ ꓙꓰ_ ꓡꓳ꓿ ꓕꓱ ꓟ ꓠꓬ ꓮ ꓠꓱ ꓕꓯ_ ꓡꓰ ꓙꓳ ꓗꓳꓸ ꓗꓷ ꓟ ꓥꓺ ꓟꓬꓱꓽ ꓥ ꓢꓲ꓾ ꓞꓳ ꓤ ꓔꓯ ꓗꓶꓸ ꓠꓹ ꓟ ꓐꓱ ꓶ ꓬꓲꓸ ꓒꓬꓱꓽ ꓡꓶꓸ ꓑꓺ ꓗꓷ ꓟ_ ꓡꓰꓽ ꓥ ꓡꓳ꓿
	“ꓥꓶꓺ_ ꓟ ꓔꓯ ꓙꓲ_ ꓟ꓾ ꓐꓰ꓾ ꓟꓬꓱꓺ ꓖꓶ ꓢꓴ꓾ ꓙꓲ_ ꓟ ꓔꓯ ꓥꓶꓺ_ ꓟ꓾ ꓐꓰ꓾ ꓟꓬꓱꓺ ꓖꓶ ꓢꓴ꓾ ꓠꓬꓲ ꓟꓳ ꓓꓴ ꓔꓯ ꓠꓯ ꓞꓲꓹ_ ꓟ ꓚꓬꓹ ꓢꓴ꓾ ꓠꓯ ꓞꓲꓹ ꓟ ꓔꓯ ꓠꓬꓲ ꓟꓳ ꓓꓴ ꓚꓬꓹ ꓢꓴꓸꓸꓸ ꓠꓽ ꓫ ꓙꓵ_ ꓥꓳ꓾” ꓐꓰ꓾ ꓢꓲ ꓫꓬ ꓕꓳ ꓶ ꓗꓪ ꓐꓯ ꓔ ꓥ_ ꓟꓲ꓾ ꓢ-ꓓꓯ ꓠꓽ “ꓢꓲ ꓫꓬ ꓕꓳ ꓶ ꓐꓰ ꓪꓴ-ꓢ ꓔꓯ ꓠꓴ ꓪ ꓙꓵꓻ_ ꓥ_ ꓟꓲ꓾ ꓟꓽ ꓙꓵꓻ ꓥ_ ꓟꓲ꓾ ꓗꓹ ꓛꓲꓽ ꓛꓲ_ ꓐꓰ ꓔꓬ꓾ ꓮ ꓡꓲꓳ ꓐꓯ ꓠꓬ ꓟꓴ ꓗꓪ ꓗꓴꓷꓼ ꓠꓽ ꓠꓴ ꓪ ꓦꓲꓻ ꓥ ꓡꓳ꓾” ꓐꓰ꓾ ꓐꓯ ꓔꓬ_ ꓡꓳ꓿ ꓢ 5ꓽ20ꓼ ꓘꓷ 2ꓽ17꓿

ꓢꓲ ꓫꓬ ꓕꓳ ꓶ ꓔꓯ ꓠꓬ ꓛꓵꓸ ꓟꓲ ꓚꓬꓹ_ ꓟ

	ꓥꓶꓺ_ ꓟ ꓦ ꓜꓴ ꓠꓬ ꓝꓲ ꓓꓴ ꓒꓬꓱꓽ ꓣꓴ ꓔ ꓢꓲ꓾ ꓝꓲ ꓓꓴ ꓐꓴ ꓡꓰ ꓐꓳ ꓔ ꓟ ꓕꓳ ꓶ ꓔꓯ ꓟꓽ ꓧꓳꓹ ꓟ ꓟꓸ ꓒꓬꓹ_ ꓡꓳ꓿ ꓢꓲ ꓫꓬ ꓕꓳ ꓶ ꓠꓬ ꓮꓽ ꓠꓱ ꓟ ꓞꓳ ꓤ ꓕꓲꓽ ꓜꓴꓻ_ ꓐꓰ_ ꓡꓰꓽ ꓗꓪ' ꓫꓵ_ ꓟ ꓥ ꓡꓳ꓾ ꓮ ꓟꓶ ꓟ ꓤꓶꓻ ꓗꓪ ꓣꓱꓽ ꓧꓳꓹ ꓡ ꓟꓽ ꓓ꓾ ꓝꓮꓲ ꓠꓯꓸꓼ ꓗꓪ ꓐꓳ ꓔ ꓟ ꓠꓬ ꓛꓵꓸ ꓟꓲ ꓥ ꓡꓳ꓾ ꓐꓰ꓾ ꓞꓳ ꓤ ꓐꓴ ꓔꓯ ꓘꓳ ꓣꓴ ꓝꓲ ꓠꓹ ꓟ ꓢ-ꓓꓯ ꓡꓰ ꓢꓯꓼ ꓕꓵꓼ ꓔꓬ_ ꓡꓳ꓿ ꓢ-ꓓꓯ ꓬꓲ ꓚꓲ ꓛꓬ ꓐꓰ ꓬꓲ ꓕꓲꓽ ꓜꓴ ꓟ ꓔꓯ ꓐꓯ ꓟꓴ ꓘꓶꓽ_ ꓕꓯ ꓣꓱꓽ ꓠ ꓗ_ ꓟ ꓕꓳ ꓶ ꓖꓳ ꓕꓲ ꓑꓷꓠ ꓔꓯ ꓠꓬ꓾ ꓠꓯ ꓞꓲꓹ ꓟ ꓗꓪ ꓡꓳꓺ ꓔ ꓢꓲ ꓠꓬꓲ꓾ ꓟꓲ ꓠꓯ ꓔꓯ ꓚꓬꓴꓹ ꓢꓴ ꓚꓬꓴꓹ ꓢꓲꓺ ꓒ ꓠꓬ꓾ ꓞꓳ ꓤ ꓕꓲ ꓣꓳ_ ꓡꓰꓽ ꓥ ꓡꓳ꓾ ꓐꓰ꓾ ꓞꓳ ꓤ ꓐꓴ ꓔꓯ ꓙꓵꓻ ꓝꓲ ꓠꓹ ꓟ ꓢꓯꓼ ꓕꓵꓼ ꓔꓬ_ ꓡꓳ꓿ ꓫꓵꓻ ꓦ ꓔꓯ ꓙꓵꓻ ꓢꓴ ꓐꓴ ꓡꓰ꓾ ꓙꓲ-ꓢꓴ ꓬꓲ ꓤꓶꓻ ꓠꓯꓸꓼ ꓗꓪ ꓮꓸ ꓫꓵꓽ ꓓꓵ ꓙ ꓟꓶ ꓓꓴ ꓔꓯ_ ꓟꓲ ꓡꓳꓸ ꓟꓽ ꓟꓳ꓾ ꓐꓰ꓾ ꓐꓯ_ ꓡꓳ꓿ ꓝꓮꓲ ꓙꓲ-ꓢꓴ ꓬꓰ_ ꓟ ꓓꓵꓽ ꓙ ꓟꓶ ꓓꓴ ꓢꓶꓸ ꓟꓽ ꓞꓲ ꓪꓴꓽ_ ꓟ ꓓꓵ ꓙ ꓟꓶ ꓓꓴ ꓔꓯ ꓬꓲ ꓪ ꓥ_ ꓟꓲ ꓬꓰ ꓐ ꓡ_ ꓡꓳ꓾ ꓐꓰ꓾ ꓐꓯ ꓒꓬꓱꓺ ꓢꓲ ꓞꓳ ꓤ ꓐꓴ ꓔꓯ ꓟꓸ ꓒꓬꓹ ꓔꓬ_ ꓡꓳ꓿
	ꓫꓵꓻ ꓦ ꓔꓯ ꓙꓵꓻ ꓢꓴ ꓐꓴ ꓠꓬ ꓙꓲ-ꓢꓴ ꓢꓲꓺ ꓤ ꓒꓬꓱꓽ ꓣꓴ ꓔ ꓢꓲ ꓟꓬꓱꓽ ꓬꓰ ꓔꓬ_ ꓡꓳ꓿ ꓖꓳ ꓡꓱ ꓥ_ ꓟꓲ ꓬꓲ ꓪ ꓡꓰ ꓟꓸ ꓒꓬꓹ ꓟ ꓠꓬ ꓚꓵꓺ ꓔ ꓟꓽ ꓐ ꓡ ꓠ ꓛꓲ꓾ ꓢꓲꓽ ꓢꓲꓽ ꓟꓳꓻ ꓞꓹ_ ꓡꓳ꓿ ꓬꓲ ꓪ ꓮ ꓟꓶ ꓬꓰ ꓔꓬ ꓟ ꓠꓬꓱꓽ ꓠꓬ ꓙꓲꓻ ꓣꓴꓽ ꓓꓴ ꓙꓳ ꓢꓲ꓾ ꓗꓶꓸ_ ꓟ ꓬꓲꓸ ꓫꓵꓽ ꓬꓲ ꓙꓰꓽ ꓐꓲꓺ ꓞꓹ_ ꓡꓳ꓿ ꓬꓲ ꓪ ꓠꓬ ꓢꓲ ꓫꓬ ꓕꓳ ꓶ ꓔꓯ ꓘꓳ ꓣꓴ_ ꓥ_ ꓟꓲ꓾ ꓬꓲꓸ ꓫꓵꓼ ꓟꓽ ꓫꓬꓹ ꓚꓰꓼ ꓟꓶ ꓔ ꓟ ꓠꓲꓹ ꓟ ꓡꓰ ꓢꓲ ꓫꓬ ꓕꓳ ꓶ ꓔꓯ ꓒꓶꓻ ꓔꓬ_ ꓡꓳ꓿ ꓠꓵꓻ ꓠꓲꓹ ꓠꓬ ꓪꓴ-ꓢ ꓬꓲ ꓢꓲꓺ ꓠꓲꓹ ꓓꓽ ꓟ ꓥ ꓡꓳ꓾ ꓐꓰ꓾ ꓓꓵ ꓙ_ ꓟ_ ꓐꓰ ꓕꓳ ꓶ ꓐꓳ_ ꓟ ꓗꓪ ꓣꓷꓠ ꓔꓬ ꓥ_ ꓟꓲ꓾ ꓔꓱꓹ_ ꓟ_ ꓐꓰ ꓟꓽ ꓔꓱꓹ ꓟ ꓔꓯ ꓦꓰꓽ ꓟꓽ ꓐ ꓡ ꓗꓪ ꓛꓲ ꓠꓵ ꓠꓲꓹ ꓗꓪ ꓢꓯꓼ ꓐꓽ ꓡꓰ ꓔꓬ_ ꓡꓳ꓿ ꓝꓴꓲ ꓟꓽ ꓬꓰ ꓠꓹ ꓟ_ ꓐꓰ ꓢꓲ ꓫꓬ_ ꓟ ꓙꓵꓽ ꓗ ꓔꓯ ꓫꓺ ꓒꓵ ꓠꓹ ꓟ ꓪꓴ-ꓢ ꓡꓰ ꓕꓵꓼ ꓪ ꓖꓶ ꓔ ꓟ ꓔꓯ ꓬꓲ ꓪ ꓟꓽ ꓒꓵꓽ ꓔꓬ꓿ ꓠꓺ ꓠꓹ ꓢꓻ_ ꓟ ꓛꓵꓸ ꓟꓲ ꓡꓰ ꓞꓳ ꓤ ꓦꓰꓽ ꓠꓲꓹ ꓔꓯ ꓣꓴꓻ ꓓꓳꓽ ꓡꓰ ꓢꓲ꓾ ꓙꓵꓻ ꓠꓲꓹ ꓦꓲꓻ ꓚꓰꓺ ꓥ_ ꓟ ꓢꓲ ꓫꓬ ꓕꓳ ꓶ ꓔꓯ ꓡꓳꓺ ꓩꓴ ꓗꓷ_ ꓡꓳ꓿ ꓙꓲ-ꓢꓴ ꓔꓯ ꓠꓬ ꓧꓶꓸ ꓕꓯ ꓟ_ ꓡꓰ ꓐꓰ ꓒꓰꓺ ꓔ ꓢꓰꓽ ꓡꓳ꓿ ꓬꓲ_ ꓡꓰꓽ꓾ ꓢ-ꓓꓯ ꓡꓰ ꓞꓳ ꓤ ꓟꓬ ꓢꓶꓽ ꓔꓯ ꓔꓶꓺ ꓡꓰ ꓝꓲ ꓠꓬꓲ꓾ ꓢ-ꓓꓯ ꓗꓶꓸ_ ꓟ ꓚꓴꓽ ꓬꓲꓹ ꓔꓯ ꓡꓳꓸ ꓟꓽ ꓓꓳ ꓡ꓿
	ꓫꓵꓻ ꓢꓴ ꓦꓻ_ ꓐꓰ ꓗꓴꓸ ꓙꓲ ꓙꓳ ꓢꓲ ꓗꓶꓸ_ ꓟ ꓔꓯ ꓡꓳꓸ ꓟꓳ ꓐ ꓡ ꓢꓴ ꓠꓲꓸ ꓐꓱ ꓤꓽ ꓙꓳ_ ꓡꓳ꓿ ꓕꓲ ꓐꓱ ꓢꓴ ꓠꓬ ꓙꓵꓻ ꓚꓱꓹ ꓕꓱ ꓟ ꓔꓯ ꓡꓳꓻ ꓡꓳꓻ ꓤꓽ ꓚꓬꓹ ꓔ ꓢꓲ꓾ ꓬꓲ ꓐꓶꓹ ꓢꓷ ꓠꓲꓹ ꓫꓵ_ ꓡꓳ꓿ ꓥꓶꓺ_ ꓟ ꓦ ꓬꓲ ꓙꓵꓽ_ ꓟ ꓠꓯꓸꓼ ꓗꓪ ꓓꓵꓽ ꓙꓰ ꓕꓯ ꓫ ꓙꓵ ꓓꓴ ꓔꓳꓹ ꓜꓳꓽ_ ꓟ ꓔꓯ ꓢꓷ ꓔ ꓥ_ ꓟꓲ꓾ ꓗꓽ ꓔ ꓟ ꓠꓯꓸꓼ ꓗꓪ ꓢꓷ ꓢꓷ ꓡꓰꓽ ꓓꓵꓽ ꓙꓰ ꓢꓴ ꓙꓳ_ ꓡꓳ꓿ ꓢ-ꓓꓯ ꓠꓬ ꓬꓲ ꓪꓽ ꓠꓬꓲ_ ꓟ ꓔꓯ ꓟꓳꓸ ꓖꓶ_ ꓡꓳ꓿ ꓬꓲ ꓪ ꓠꓬ ꓢ-ꓓꓯ ꓚꓱꓹ ꓖꓴꓺ ꓟꓸ ꓖꓶ_ ꓟ ꓠꓯꓸ ꓘꓪ ꓗꓪ ꓕꓲ ꓧꓪꓹ ꓓꓵꓽ ꓙꓰ ꓗꓷ ꓕꓯ꓾ ꓪꓳꓽ ꓔ ꓢꓴ ꓒꓬꓱꓼ ꓡ_ ꓡꓳ꓿ ꓪꓳꓽ ꓞꓹ ꓔꓬ ꓟ ꓦ ꓕꓱ ꓟ ꓔꓯ ꓠꓬ꓾ ꓕꓲ ꓠꓲꓹ ꓟ ꓡꓱꓸꓼ ꓶꓼ ꓓꓰꓽ_ ꓟ ꓔꓯ ꓓꓽ ꓔꓳꓹ ꓖꓶ ꓢꓴ ꓪꓴ-ꓢ ꓬꓲ ꓪꓽ ꓠꓬꓲ_ ꓟ ꓡꓰꓽ ꓟꓽ ꓥ ꓠꓬ꓾ ꓠꓱꓸ ꓐꓯ ꓡꓰ ꓚꓬꓴꓹ ꓟꓽ ꓐ ꓡ꓿
	ꓝꓴꓲ ꓥ ꓟ ꓔꓯ ꓢꓷ ꓢꓲ꓾ ꓚꓲ ꓛꓬ ꓠꓲꓹ ꓡꓶꓽ ꓗꓪ ꓐꓰ ꓝꓴꓲ ꓬꓰ ꓢꓴ ꓠꓬ꓾ ꓢ-ꓓꓯ ꓤ ꓠꓬꓲ_ ꓟ ꓔꓯ ꓘꓳ ꓣꓴ ꓔꓬ ꓟ ꓥ ꓡꓳ꓿ ꓬꓲ ꓪ ꓠꓬ ꓚꓲ ꓛꓬ ꓠꓲꓹ ꓡꓶꓽ ꓗꓪ ꓐꓰ ꓪꓴ-ꓢ_ ꓐꓰ ꓟꓴ ꓗꓪ ꓝꓲ ꓓꓴ ꓡꓰ ꓔꓺ ꓙ_ ꓟ ꓗꓪ ꓐꓰ ꓛꓰꓹ ꓓꓳꓺ ꓙꓰ ꓗꓷ ꓠꓬꓲ꓾ ꓔꓺ ꓙ ꓓꓴ ꓟꓽ ꓙꓳ ꓙꓳ ꓞꓳ ꓙꓳ ꓔꓬ ꓢꓴ ꓥ ꓡꓳ꓿ “ꓠꓲꓽ ꓖꓪꓺ ꓒ ꓐꓴ_ ꓐꓰ ꓚꓲ ꓡꓲꓺ ꓒꓽ ꓛ ꓟꓶ ꓢꓲ꓾ ꓱꓽ ꓠꓱꓽ ꓱꓽ ꓠꓱꓽ ꓕꓱ ꓢꓴ ꓠꓲꓽ ꓙꓻ ꓒ ꓐꓴ ꓔꓯ ꓧꓪ ꓠꓯꓹ_ ꓡꓳ꓾ ꓐꓰ꓾ ꓠꓴ ꓪ ꓔꓯ ꓐꓯ ꓡ_ ꓕꓯ꓾ ꓑ ꓫꓬ ꓐꓴ ꓠꓬ ꓬꓲ ꓪ ꓪꓴ-ꓢ ꓔꓯ ꓧꓪꓺ ꓠꓯ_ ꓡꓳ ꓟꓽ ꓥ ꓡ? ꓢꓯꓸ ꓔꓬ ꓢꓴ ꓐꓱ ꓶ ꓠꓬ ꓫꓵꓻ ꓢꓴ ꓔꓯ ꓧꓪꓺ ꓠꓯꓹ_ ꓡ? ꓙꓵꓽ ꓗ_ ꓐꓰ ꓢꓷ ꓙ ꓟꓳ ꓙ ꓘꓶꓽ ꓔꓯ ꓛꓳꓻ ꓠ ꓗ_ ꓡꓳ꓿ ꓮ ꓟ ꓥ_ ꓟꓲ ꓐꓯ ꓘꓶ ꓕꓱ ꓟ ꓔꓯ ꓟꓽ ꓛꓳ ꓛꓳ ꓫ ꓕꓱ ꓐꓭ ꓠꓬ꓾ ꓚꓵꓺ ꓚꓵꓺ ꓬꓲ ꓪ ꓐꓱ ꓶ ꓠꓽ ꓟꓲ ꓕꓯ ꓙꓲ ꓡ_ ꓟ ꓟꓽ ꓙꓳ꓿” ꓢ 8ꓽ19-20꓿
	ꓮ ꓧꓪꓹ ꓞꓳ ꓤ ꓐꓴ ꓠꓬ ꓞꓳ ꓤ ꓚꓱꓹ_ ꓐꓰ ꓫꓵꓻ ꓢꓴ ꓙ ꓖꓴ_ ꓐꓰ ꓗꓴꓸ ꓙꓲ ꓙꓳ ꓢꓲ ꓢꓲ ꓫꓬ ꓕꓳ ꓶ ꓗꓪ ꓟꓸ ꓖꓶ ꓔ ꓟ ꓔꓯ ꓚꓵꓺ ꓚꓵꓺ ꓢꓷ ꓠꓲꓹ ꓫꓵ ꓐꓭ ꓕꓯ ꓠꓽ꓾ ꓢ-ꓓꓯ ꓬꓲ ꓪꓽ ꓠꓬꓲ_ ꓟ_ ꓐꓰ ꓗꓶꓸ_ ꓟ ꓔꓯ꓾ ꓫꓵꓻ ꓢꓴ ꓦꓻ ꓔꓯ ꓙꓵꓻ_ ꓟ ꓚꓱꓹ ꓠꓯꓸꓼ ꓗꓪ ꓡꓳꓸ ꓟꓳ ꓪ_ ꓥꓳ꓿ ꓞꓳ ꓤ ꓮ ꓟꓬꓹ ꓠꓬ ꓠꓬꓲ ꓟꓳ ꓓꓴ ꓔꓯ ꓟꓽ ꓟꓳ ꓠꓹ ꓟ ꓚꓲ ꓛꓬ ꓟꓬ ꓢꓶꓽ ꓔꓯ ꓑꓲꓸ ꓔ_ ꓠꓬꓲ꓾ ꓬꓲ ꓪ ꓠꓬ ꓢ-ꓓꓯ ꓪꓺ ꓗꓪ ꓢꓻ ꓢꓻ_ ꓐꓰ ꓪꓴꓻ ꓡꓰ_ ꓡꓳ꓿ “ꓢꓯꓼ ꓟꓬ ꓟꓶ ꓠꓹ ꓟ ꓔꓱꓹ ꓚꓵꓺ_ ꓟ ꓔꓯ ꓠꓲꓹ ꓠꓵ_ ꓟ ꓬꓲ ꓪ ꓟꓽ ꓘꓳ ꓣꓴ꓿ ꓖꓳ ꓟ ꓑꓶ ꓓꓴ ꓗꓶꓸ_ ꓟ ꓔꓯ ꓙꓵꓻ ꓠꓹ ꓟ ꓪꓴ-ꓢ ꓡꓰ ꓬꓲ ꓪ ꓔꓯ ꓪꓴꓸ ꓙꓰ_ ꓟ ꓗꓪ ꓢꓯꓼ ꓕꓵꓼ_ ꓟ ꓠꓲꓹ ꓟ ꓖꓶ_ ꓡꓳ꓿” 2 ꓕꓰ 2ꓽ10-11꓿
	ꓫꓵꓻ ꓢꓴ ꓦ ꓔꓯ ꓙꓵꓻ_ ꓟ ꓙꓵꓻ ꓚꓱꓹ ꓔꓯ ꓔꓳꓹ ꓢꓴ ꓐꓴ ꓠꓬ꓾ ꓢ-ꓓꓯ_ ꓐꓰ ꓬꓲ ꓕꓲꓽ ꓜꓴ ꓟ ꓔꓯ ꓟꓯꓼ ꓬꓰ ꓡꓯ ꓘꓳ_ ꓡꓳ꓿ ꓟꓴ ꓗꓪ ꓝꓲ ꓓꓴ ꓡꓰ ꓓꓶꓽ_ ꓡꓳ ꓟꓽ ꓥ ꓠꓬ꓾ ꓮ ꓟ ꓡꓰ ꓥ_ ꓟꓲ ꓢ-ꓓꓯ ꓔꓯ ꓗꓸ ꓠꓯꓸ ꓕꓲꓽ ꓕꓳꓼ ꓡꓽ ꓙꓰ (ꓢꓳꓹ ꓙꓰ) ꓝꓲ ꓟꓽ ꓐ ꓡ꓿ ꓢ-ꓓꓯ ꓠꓬ ꓢꓲ ꓫꓬ ꓕꓳ ꓶ ꓔꓯ ꓣꓱꓽ ꓢꓲ꓾ ꓢꓲ ꓫꓬ ꓕꓳ ꓶ ꓗꓪ ꓟ ꓟꓸ ꓘꓶ ꓔꓯ ꓘꓳ ꓣꓴ ꓥꓳꓽ ꓡꓰ ꓝꓲ ꓐ ꓡ_ ꓠꓬꓲ꓾ ꓕꓱ ꓡꓱ ꓫꓵꓽ ꓦꓬ ꓠꓬꓲ ꓗꓪ ꓢꓯꓸ ꓔꓬ ꓟ ꓙꓲ-ꓢꓴ ꓢꓲꓺ ꓤ ꓐꓴ ꓠꓬ꓾ ꓢꓲ ꓫꓬ ꓕꓳ ꓶ ꓗꓪ ꓟ ꓢꓷ ꓙ ꓟꓳ ꓙ ꓘꓶꓽ ꓔꓯ ꓙ ꓜꓲꓼ ꓔ ꓠ ꓗ_ ꓡꓳ꓿
	ꓫꓵꓽ ꓤ ꓧꓪꓺ ꓤ ꓐꓰ ꓬꓲꓼ ꓤ ꓠꓬꓲ ꓤ ꓒꓬꓱꓽ ꓣꓴ ꓔ ꓟ ꓥꓶꓺ_ ꓟ ꓦ ꓜꓴꓻ ꓠꓬ꓾ ꓣꓳ ꓔꓯ ꓬꓲ ꓪ ꓛꓳ ꓒꓯꓹ ꓬꓰ ꓠꓹ ꓟ ꓚꓵꓹ ꓣꓴ_ ꓥꓳ꓿ ꓓꓵ ꓙ ꓟꓶ ꓓꓴ ꓬꓰ ꓟꓸ ꓖꓶ ꓡ_ ꓥꓳ꓿ ꓖꓳ ꓟ ꓑꓶ ꓓꓴ ꓫꓵꓻ ꓢꓴ ꓠꓬ ꓮꓸ ꓫꓵꓽ_ ꓟꓲ ꓢꓷꓸ ꓟꓽ ꓐ ꓡ꓾ ꓮ ꓟꓶ ꓣꓳ ꓔꓯ ꓠꓸ ꓔꓬ_ ꓟ (ꓚꓵꓹ ꓣꓴ ꓔꓬ ꓟ) ꓠꓬ ꓥꓶꓺ_ ꓟ ꓦ ꓜꓴ ꓥ ꓡꓳ꓾ ꓐꓰ꓾ ꓢꓲ ꓫꓬ ꓕꓳ ꓶ ꓗꓪ ꓟꓸ ꓖꓶ ꓔ ꓟ ꓔꓯ ꓣꓴ ꓕꓶꓻ ꓔ ꓢꓲ꓾ ꓕꓶꓻ ꓕꓶꓻ_ ꓐꓰ ꓦꓰꓼ ꓞꓹ_ ꓠ ꓗ_ ꓥꓳ꓿
	ꓚꓲ ꓛꓬ ꓙꓵꓻ ꓠꓲꓹ ꓔꓯ ꓢꓲ ꓫꓬ ꓕꓳ ꓶ ꓗꓪ ꓬꓲꓸ ꓚꓰꓺ ꓟꓽ ꓬꓰ ꓔ ꓢꓴ ꓐꓴ ꓠꓬ꓾ ꓢ-ꓓꓯ ꓗꓶꓸ_ ꓟ ꓗꓪ ꓓꓳꓽ ꓡꓰ_ ꓥꓳ꓿ ꓢ-ꓓꓯ ꓠꓬ ꓗꓶꓸ_ ꓟ ꓚꓱꓹ ꓬꓲ ꓫꓵꓽ ꓬꓲ ꓙꓰꓽ ꓣꓱꓽ ꓢꓲ ꓤꓹ ꓠꓬꓲ ꓔꓬ ꓥ_ ꓟꓲ꓾ ꓢꓲ ꓫꓬ ꓕꓳ ꓶ ꓔꓯ ꓢꓳꓺ ꓢꓲ ꓡꓯ ꓕꓲ ꓛꓳ ꓫꓱꓽ_ ꓟ ꓗꓪ ꓐꓰ ꓚꓲ ꓛꓬ ꓞꓳ ꓙꓳ_ ꓟ ꓔꓯ ꓢꓲ ꓫꓬ ꓡꓰ ꓢꓲ ꓢꓴ ꓐꓴ ꓠꓬ꓾ ꓪꓴ-ꓢ ꓠꓯꓸꓼ ꓗꓪ ꓫ ꓑꓬꓺ ꓖꓴ ꓧꓪꓺ ꓟꓶ_ ꓥꓳ꓿ ꓚꓬꓴꓹ ꓢꓲꓺ ꓒ ꓠꓬ ꓚꓲ ꓛꓬ ꓔꓯ ꓦ ꓡꓱ_ ꓟ ꓶꓻ ꓟꓬ ꓕꓲꓽ ꓟ ꓔꓯ ꓢ-ꓓꓯ ꓡꓯ ꓒꓯꓹ ꓗꓪ ꓟꓽ ꓡꓯꓼ ꓙꓱ ꓗꓷ꓾ ꓟꓴ ꓗꓪ ꓝꓲ ꓓꓴ ꓔꓯ ꓝꓲ ꓩꓴ ꓗꓷ ꓢꓲ ꓬꓲ ꓔꓯ ꓔꓺ ꓙ_ ꓥꓳ꓿ ꓝꓴꓲ ꓙꓳ ꓢꓴ ꓔꓯ ꓐꓯ ꓟꓴ ꓘꓶꓽ_ ꓟ ꓟꓽ ꓙꓳ꓾ ꓐꓰ ꓐꓯ ꓢꓲ ꓠꓲꓹ ꓘꓪ ꓫꓵ ꓔꓬ ꓢꓴ_ ꓐꓰ꓾ ꓫ ꓙꓵꓻ_ ꓟ ꓦꓬ ꓠꓬꓲ ꓐꓱ ꓶ ꓢꓲ ꓫꓬ ꓕꓳ ꓶ ꓔꓯ ꓔꓺ ꓙ ꓓꓴ ꓟꓽ ꓬꓰ ꓢꓴ ꓠꓬ꓾ ꓢ-ꓓꓯ ꓗꓶꓸ ꓘꓶꓽ ꓔꓯ ꓘꓳ ꓣꓴ_ ꓥꓳ꓿
	ꓤꓲꓺ ꓢꓴ ꓐꓴ ꓠꓬ ꓢꓯꓼ ꓟꓬ ꓝ_ ꓟ ꓚꓴꓽ ꓬꓲꓹ_ ꓐꓰ ꓗꓪ' ꓫꓵꓽ ꓢꓲ ꓢꓲ ꓫꓬ ꓕꓳ ꓶ ꓗꓪ ꓟꓸ ꓖꓶ ꓔ ꓟ_ ꓐꓰ꓾ ꓔꓱꓹ ꓚꓵꓺ_ ꓟ ꓔꓯ ꓡꓳꓺ ꓩꓴ ꓗꓷ ꓢꓴ ꓠꓬ ꓬꓲ ꓪ ꓬꓰ_ ꓟ ꓔꓯ ꓛꓳ ꓢꓲ ꓐꓯ ꓟꓴ ꓘꓶꓽ ꓟꓶ ꓡꓰ_ ꓥꓳ꓾ ꓐꓰ꓾ ꓢꓲ ꓫꓬ ꓕꓳ ꓶ ꓗꓪ ꓟꓸ ꓖꓶ ꓔ_ ꓟ ꓔꓯ ꓤꓲꓺ ꓔꓬ_ ꓡꓳ꓿ ꓙꓵꓽ ꓗ ꓔꓯ ꓛꓳ ꓔꓬ ꓢꓴ ꓔꓯ ꓠꓬ꓾ ꓙꓵꓻ ꓟꓽ ꓝꓳꓹ ꓟ ꓔꓯ ꓙꓵꓻ ꓢꓴ꓾ ꓢꓯꓼ ꓐ ꓢꓴ꓾ ꓙꓽ ꓠꓲꓹ ꓕꓯ ꓢꓴ ꓥ ꓡꓳ꓾ ꓐꓰ ꓐꓯ ꓢꓲ꓾ ꓫꓱꓸ ꓤ ꓒꓬꓱꓽ ꓟꓳꓸ ꓖꓶ_ ꓡꓳ꓿ ꓬꓲ ꓪ ꓠꓬ ꓢ-ꓓꓯ ꓗ ꓠꓯꓸ ꓔꓱꓹ ꓔꓱꓸꓼ ꓖꓼ ꓙꓰ ꓗꓷ ꓢꓲ꓾ ꓢ-ꓓꓯ_ ꓐꓰ ꓕꓲ ꓠꓲꓹ ꓕꓲ ꓪꓺꓼ ꓒꓬꓱꓼ ꓡ ꓗꓷ ꓠꓬꓲ꓾ ꓢ-ꓓꓯ ꓪꓺ ꓗꓪ ꓐꓰ ꓡꓲꓹ ꓗꓷ ꓠꓲꓹ ꓟꓽ ꓫꓵ ꓗꓪ ꓛꓲ ꓬꓲ ꓪ ꓔꓯ ꓙꓵꓽ ꓓꓳꓽ ꓡꓰꓳ꓿
	“ꓠꓴ ꓪ ꓟꓽ ꓫꓵꓻ꓾ ꓮ ꓡꓲꓳ ꓐꓯ ꓠꓬ ꓠꓴ ꓪ ꓜꓽ ꓗꓷ_ ꓟ ꓦꓬ ꓠꓬꓲ ꓗꓪ꓾ ꓠꓴ ꓪ ꓟꓬ ꓢꓶꓽ ꓠꓬ ꓒꓴꓺ ꓡ ꓢꓲ꓾ ꓠꓴ ꓪ ꓠꓬ ꓪꓴ-ꓢ_ ꓡꓰ ꓐꓰ ꓙꓲ_ ꓟ_ ꓐꓰ ꓥꓶꓺ_ ꓟ ꓔꓯ ꓢꓷ ꓡꓰ_ ꓥꓳ꓾” ꓐꓯ_ ꓟ ꓐꓯ ꓘꓶꓽ ꓕꓯ ꓢꓲ ꓗꓪ ꓢ-ꓓꓯ ꓬꓲ ꓟꓬꓱꓽ ꓔꓯ ꓜꓶꓻ ꓔ_ ꓡꓳ꓿ ꓬꓲ ꓗꓶꓸ_ ꓟ ꓚꓴꓽ ꓬꓲꓹ ꓔꓯ ꓠꓬ ꓡꓳꓹ ꓬꓰ_ ꓟ ꓦꓬ ꓠꓬꓲ ꓗꓪ ꓜꓰꓻ ꓞꓹ ꓢꓴ ꓐꓴ ꓔꓯ ꓗꓶꓸ_ ꓟ ꓗꓪ_ ꓟꓲ ꓣꓱꓽ_ ꓥꓳ꓿ “ꓝꓮꓲ ꓡꓴꓽ ꓗꓷ ꓠꓷꓹ_ ꓐꓰ꓾ ꓓꓴꓽ ꓟꓴ ꓟꓷ ꓠꓷꓹ_ ꓐꓰ꓾ ꓟꓽ ꓔꓱꓹ ꓟ ꓟꓷ ꓠꓷꓹ ꓝ ꓢꓴ ꓟꓷ ꓠꓷꓹ ꓗꓪ ꓐꓰ꓾ ꓪꓴꓸ ꓑꓸ_ ꓡꓰ ꓐꓰ ꓗ_ ꓟ꓾ ꓟꓽ ꓫꓬ ꓟ ꓦ ꓢ ꓟ ꓓꓳ ꓡ_ ꓟ ꓥꓪ ꓟꓳ_ ꓡꓳ꓿ ꓬꓲ ꓪ ꓠꓽ ꓢꓷ ꓡꓰ ꓓꓴ ꓬꓰ_ ꓟ ꓠꓲꓽ ꓬꓲ ꓦ ꓥ ꓢꓲ꓾ ꓮ ꓫꓵꓽ_ ꓟ ꓬꓰ ꓐ ꓡ_ ꓟ ꓪꓴ-ꓢ ꓬꓲ ꓦꓬ ꓠꓬꓲ ꓓꓽ ꓟ ꓗꓪ ꓜꓲꓼ ꓡ ꓝꓲ ꓠꓹ ꓟ꓾ ꓪ ꓔꓲ ꓐꓴ ꓔꓯ ꓙꓰ ꓢꓴ ꓥ ꓡꓳ꓿ ꓟꓳ 16ꓽ13-14ꓼ 3ꓽ10ꓼ ꓢ 28ꓽ15ꓼ ꓪꓴ 3ꓽ4-5꓿
	"ꓔꓱꓹ ꓜꓳꓽ ꓟ ꓔꓯ ꓥꓪ ꓡꓰ ꓔꓯꓸꓸ ꓚ ꓒꓬꓱ ꓡ ꓝꓲ ꓢꓲ-ꓸ ꓙꓲ ꓫꓬ ꓟ ꓔꓯ ꓠꓬ ꓞꓰ ꓓꓴ ꓞꓶꓼ ꓡꓳ ꓒꓬꓱꓼ ꓡ ꓝꓲ ꓥꓳ-ꓸ ꓐꓯ ꓡꓳ꓿ ꓠꓴ ꓪ ꓑꓬ ꓠꓬꓹ ꓖꓴ ꓗꓶꓸ ꓘꓶ ꓔꓯ ꓪꓽ ꓢꓶꓽ ꓡꓰ ꓔꓲꓸ ꓐꓬ ꓗꓷ ꓥꓳ꓿ ꓠꓴ ꓪ ꓚꓵꓸꓸ ꓞꓹ ꓟ ꓖꓳꓼ ꓘꓶꓽ ꓔꓯ ꓟꓲ ꓬꓲꓸꓹ ꓙꓬ ꓡꓰ ꓐꓴꓸꓹ ꓔꓯꓹ ꓙꓰ-ꓥꓳ꓿ ꓠꓴ ꓪ ꓡꓰ ꓫꓵꓸꓹ ꓓꓴ ꓐꓰ ꓬꓰ ꓔꓸ ꓟ ꓘꓶꓽ ꓫꓵꓼ ꓔꓯ ꓖꓳꓽ ꓡꓰ ꓝꓲ-ꓥꓳ꓿ ꓟꓸ ꓟꓲ ꓟꓵ ꓐꓰ ꓧꓳꓹ ꓡꓯ ꓘꓳ ꓗꓶ ꓟ ꓔꓯ ꓟꓲ ꓒꓬꓹ ꓗꓷ ꓥꓳ꓿ ꓐꓬ ꓡꓰ ꓓꓴ ꓠꓬ ꓬꓲꓸꓹ ꓕꓳ ꓡꓰ ꓐꓰ ꓡꓱꓸ ꓡ ꓢꓲ ꓠꓴ ꓪ ꓔꓯ ꓑꓲꓸ ꓡꓰ-ꓥꓳ꓿"  ꓢꓲꓺ ꓒ ꓬꓲ ꓐꓯ ꓘꓶ ꓔꓯ ꓙꓵꓻ ꓢꓲ ꓦ ꓡꓱ ꓐꓳ_ ꓟ ꓑꓶ ꓓꓴ ꓪꓽ ꓠꓬꓲ_ ꓟ ꓡꓰ ꓔꓺ ꓙ_ ꓟ ꓘꓳ ꓣꓴ ꓟꓶ ꓢꓴ_ ꓡꓰꓽ ꓟꓽ ꓥ ꓠꓬ꓾ ꓠꓱꓸ ꓐꓯ ꓢꓴ ꓮ ꓙꓵꓽ ꓠꓽ ꓢ-ꓓꓯ ꓗꓶꓸ_ ꓟ ꓔꓯ ꓔꓳꓹ ꓜꓳꓽ ꓪ_ ꓥꓳ꓿ ꓦ ꓡꓱ ꓟꓽ ꓐꓳ ꓟ ꓔ ꓙ ꓓꓴ ꓠꓯꓸꓼ ꓗꓪ ꓠꓲꓹ ꓘꓪ ꓫꓵ ꓔꓬ ꓢꓴ ꓐꓴ ꓠꓬ꓾ ꓪꓴ-ꓢ ꓬꓲ ꓦꓶꓻ ꓠꓲꓹ ꓛꓲ ꓡ_ ꓕꓯ ꓢꓲ_ ꓡꓰꓽ ꓧꓪꓸ ꓛꓲ ꓡ_ ꓥꓳ꓿ ꓢ 28ꓽ17-18꓿












35 ꓕꓱꓺ

ꓞꓳ ꓤ ꓢꓲꓺ ꓦꓰꓽ ꓠꓲꓹ ꓔꓯ ꓠꓬꓲꓸ ꓔ_ ꓟ

	ꓑ-ꓣꓳ-ꓔꓰ-ꓢꓶꓽ-ꓔꓯ ꓐꓴ ꓠꓬ ꓣꓳ-ꓟ ꓙꓵꓻ ꓚꓱꓹ ꓔꓯ ꓧꓶꓸ ꓕꓯ ꓟ ꓢꓶꓸ ꓟꓽ ꓞꓲ ꓪ ꓜꓲ ꓘꓳ ꓣꓴ_ ꓡꓳ꓿ ꓣꓳ-ꓟ ꓡꓰ ꓙꓵꓽ ꓔ ꓟ ꓟꓵꓽ ꓗꓪ ꓟ ꓑ-ꓣꓳ-ꓔꓰ-ꓢꓶꓽ-ꓔꓯ ꓐꓴ ꓠꓬ꓾ ꓬꓳꓹ ꓚꓲꓽ_ ꓟ ꓙꓵꓻ ꓚꓱꓹ ꓓꓽ ꓟ ꓗꓪ ꓣꓳ-ꓟ_ ꓐꓰ ꓐꓱꓻ ꓦꓰꓽ ꓡꓯ ꓘꓳ ꓓꓴ ꓟꓽ ꓙꓳ ꓠꓬꓲ꓾ ꓮ ꓔꓲꓸ ꓤ ꓙꓵꓺ ꓖꓶ ꓗꓷ ꓕꓯ ꓣꓳ-ꓟ_ ꓐꓰ ꓪꓽ ꓡꓰ ꓓ_ ꓡꓳ꓾ ꓐꓰ ꓘꓳ ꓣꓴ_ ꓡꓳ꓿ ꓣꓳ-ꓟ_ ꓐꓰ ꓪꓽ ꓡꓰ ꓠꓹ ꓟ ꓢꓯꓼ ꓕꓵꓼ ꓢꓴ ꓠꓬ ꓪꓴ-ꓢ ꓟꓲ ꓠꓬ ꓗꓪ ꓦ ꓡꓱ ꓟꓽ ꓐꓳ ꓢꓴ ꓥ ꓡꓳ꓾ ꓐꓰ꓾ ꓮ ꓐ ꓮ ꓟ ꓐꓴ ꓡꓰ ꓤ ꓠꓱ ꓐꓴ ꓔꓯ ꓟꓸ ꓖꓶ_ ꓟ ꓦꓬ ꓠꓬꓲ ꓠꓬ ꓗꓳꓸ ꓙꓰꓳ꓿ ꓣꓳ-ꓟ ꓔꓯ ꓡꓳꓸ ꓟꓳ_ ꓟ ꓚꓱꓹ ꓠꓬ ꓮ ꓟꓶ ꓠꓽ ꓮꓽ ꓘꓶꓸ ꓡꓶꓸ ꓑꓺ ꓙꓰꓳ꓿
	ꓣꓳ-ꓟ ꓘꓴ ꓜꓲ ꓞꓳ ꓔꓯ ꓔ ꓙ ꓢꓴ ꓡꓰ꓾ ꓣꓳ-ꓟ ꓘꓴ ꓜꓲ ꓞꓳ ꓔꓯ ꓠꓬ ꓬꓲꓸ ꓑꓶꓸ ꓟꓽ ꓙꓳ ꓙꓳ ꓙꓽ ꓘꓶꓽ ꓔꓬ ꓡꓳ꓾ ꓠꓯ ꓞꓲꓹ_ ꓟ ꓦꓬ ꓠꓬꓲ ꓗꓪ ꓘꓴ ꓜꓲꓼ ꓞꓳ ꓬꓰ ꓗꓷ ꓟ ꓛꓬꓻ ꓖꓴ ꓥꓳꓽ ꓖꓴ ꓔꓯ ꓖꓴꓺ ꓟ ꓢꓲ꓾ ꓮ ꓟꓶ ꓟ ꓣꓳ-ꓟ ꓘꓴ ꓜꓲ ꓞꓳ ꓔꓯ ꓝꓴꓲ ꓓꓰꓺ ꓔꓬ ꓟ ꓠꓽ꓾ ꓟꓽ ꓔꓱꓹ ꓜꓳꓽ ꓟ ꓥ ꓡꓳ꓾  ꓐꓰ ꓐꓯ_ ꓡꓳ꓿ ꓣꓳ-ꓟ ꓘꓴ ꓜꓲ ꓞꓳ ꓡꓰ ꓜꓲꓽ ꓜꓲꓽ ꓑꓰꓹ ꓑꓰꓹ ꓬꓰ ꓗꓷ ꓟ ꓠꓽ꓾ ꓦꓬ ꓠꓬꓲ ꓔꓯ ꓛꓳ ꓢꓲ ꓒꓬꓱꓼ ꓡ ꓗꓷ ꓟ ꓥ ꓡꓳ꓾ ꓐꓰ ꓐꓯ_ ꓡꓳ꓿
	“ꓘꓴ ꓜꓲ ꓞꓳ ꓠꓬ ꓗꓳ ꓡ ꓟ ꓦꓬ ꓠꓬꓲ ꓗꓪ ꓟꓽ ꓛꓬꓻ ꓗꓳꓸ ꓟ_ ꓡꓰ ꓐꓰ ꓮ ꓕꓯ ꓥ_ ꓟꓲ ꓟꓽ ꓛꓬ꓿ ꓢꓲ ꓫꓬ ꓕꓳ ꓶ ꓔꓯ ꓛꓳ ꓢꓲ ꓐꓯ_ ꓕꓯ ꓠꓽ꓾ ꓮ ꓕꓯ_ ꓟꓲ ꓛꓬꓻ ꓔꓬ_ ꓡꓳ꓾” ꓐꓰ꓾ ꓣꓳ-ꓟ ꓘꓴ ꓜꓲ ꓞꓳ ꓡꓰ ꓐꓯ ꓗꓳꓸ ꓡ ꓗꓷ ꓟ ꓔꓯ ꓞꓳ ꓤ ꓕꓱ ꓕꓲ ꓜꓴ ꓟꓽ ꓧꓪꓸ ꓛꓲ ꓔꓬ ꓥꓳ ꓪ?
	ꓚꓲ ꓛꓬ ꓘꓴ ꓜꓲ ꓞꓳ ꓠꓬ ꓛꓬ ꓖꓴ ꓥꓳꓽ ꓖꓴ ꓟꓽ ꓙꓳ꓾ ꓐꓰ꓾ ꓐꓯ ꓔꓬ ꓟ ꓐꓯ ꓘꓶ ꓔꓯ꓾ ꓣꓳ-ꓟ ꓘꓴ ꓜꓲ ꓞꓳ ꓠꓬ ꓮ ꓕꓯ_ ꓟꓲ ꓟꓽ ꓙꓵꓺ ꓩꓴ ꓗꓷ꓿ ꓮ ꓧꓪꓹ ꓗꓴꓷꓼ ꓙꓵꓽ ꓢꓴ ꓡꓰ ꓗꓽ ꓔ ꓟ ꓙꓵꓽ ꓗꓺ ꓔꓯ ꓣꓴ ꓦ ꓗꓷ ꓕꓯ ꓠꓽ꓾ ꓣꓳ-ꓟ ꓘꓴ ꓜꓲ ꓞꓳ ꓠꓬ ꓝꓮꓲ ꓕꓲ ꓧꓪꓹ ꓪꓽ ꓠꓬꓲ ꓔꓴ ꓡ ꓢꓲ꓾ ꓠꓬꓲꓸ ꓤꓲꓺ_ ꓟ_ ꓐꓰ ꓘꓶꓻ ꓙꓵꓻ_ ꓟ ꓟꓬꓱꓽ ꓔꓯ ꓝꓮꓲ ꓬꓰ ꓔꓴ ꓡ_ ꓥꓳ꓿
	ꓣꓳ-ꓟ ꓘꓴ ꓜꓲ ꓞꓳ ꓠꓯꓸꓼ ꓗꓪ ꓥ_ ꓟꓲ ꓔꓱꓹ ꓚꓵꓺ_ ꓟ ꓙꓲ-ꓢꓴ ꓢꓲꓺ ꓤ ꓕꓲ ꓐꓱ ꓚꓵꓺ ꓚꓵꓺ ꓙꓳ ꓞꓹ_ ꓔꓬ_ ꓡꓳ꓿ ꓘꓴ ꓜꓲ ꓞꓳ ꓖꓳ ꓟ ꓠꓯꓸꓼ ꓗꓪ ꓔꓬ ꓟ ꓦ ꓡꓱ ꓢꓴ ꓕꓲ ꓐꓱ ꓠꓬ꓾ ꓚꓲ ꓛꓬ ꓟꓶ ꓔ ꓟ ꓠꓬꓲ ꓟꓳ ꓓꓴ ꓗꓪ ꓐꓰ ꓪꓴ-ꓢ ꓔꓯ ꓪꓴꓸ ꓓꓵ ꓕꓱꓼ ꓔꓬ_ ꓡꓳ꓿ ꓗꓶꓸ_ ꓟ ꓐꓲꓺ ꓞꓹ ꓢꓲ ꓠꓲꓹ ꓘꓪ ꓫꓵ ꓓꓴ ꓖꓶꓽ ꓟꓽ ꓐ ꓡ ꓟ ꓙꓵꓻ ꓚꓱꓹ ꓔꓯ ꓢꓳꓺ ꓪ ꓡꓰ ꓢꓴ ꓐꓴ ꓔꓯ ꓪꓴ-ꓢ ꓠꓬ ꓬꓲ ꓫꓱꓸ ꓤ ꓠꓲꓹ ꓡꓰ ꓡꓳꓸ ꓔꓬ_ ꓡꓳ꓿ ꓖꓳ ꓡꓱ ꓠꓬꓲ ꓠꓯ ꓞꓲꓹ ꓟ ꓖꓳ ꓟ ꓔꓯ ꓒꓬꓹ ꓩꓴ ꓗꓷ ꓠꓹ ꓟ ꓪꓴ-ꓢ ꓡꓰ ꓠꓬꓲ ꓟꓳ ꓓꓴ ꓔꓯ ꓖꓶ ꓩꓴ ꓡ_ ꓕꓯ꓾ ꓦ ꓡꓱ ꓢꓴ ꓮ ꓟꓬꓹ ꓠꓬ ꓪꓴ-ꓢ ꓬꓲ ꓤ ꓠꓱ ꓐꓴ ꓔꓯ ꓔꓺ ꓙ ꓡꓯ ꓘꓳ_ ꓥꓳ꓿
	ꓖꓳ ꓡꓱ ꓥ_ ꓟꓲ ꓣꓳ-ꓟ ꓘꓴ ꓜꓲ ꓞꓳ ꓙꓵꓻ ꓚꓱꓹ ꓠꓬ ꓧꓶꓸ ꓕꓯ ꓟ ꓢꓶꓸ ꓟꓽ ꓞꓲ ꓙꓲ-ꓢꓴ ꓬꓲ ꓶꓼ ꓥꓳꓽ ꓫꓱꓹ ꓥꓳꓽ_ ꓐꓰ ꓪ ꓜꓲ ꓧꓳꓹ ꓡꓰ ꓡꓳ ꓠꓽ ꓟꓽ ꓥ꓿ ꓟꓲ ꓠꓯ ꓔꓯ ꓙꓵꓽ ꓔ ꓠꓹ ꓟ_ ꓐꓰ꓾ ꓘꓶꓻ ꓙꓵꓻ_ ꓟ ꓟꓬꓱꓽ ꓔꓯ ꓝꓮꓲ ꓕꓲ ꓧꓪꓹ ꓢꓯꓼ ꓙꓳ ꓡ ꓝꓲ ꓢꓲ꓾ ꓑ-ꓣꓳ-ꓔꓰ-ꓢꓶ-ꓔꓯ ꓐꓴ ꓡꓯ ꓒꓯꓹ ꓡꓰ ꓐꓳ ꓔ ꓟ ꓔꓯ ꓛꓲ ꓒꓯꓹ ꓡꓰ ꓫꓵꓹ ꓩꓴ ꓗꓷ ꓠꓹ ꓟ꓾ ꓣꓳ-ꓟ ꓘꓴ ꓜꓲ ꓞꓳ ꓠꓬ ꓚꓴꓽ ꓬꓲꓹ ꓮꓽ ꓟꓬꓹ ꓔꓯ ꓣꓱꓽ ꓔꓬ_ ꓡꓳ꓿ ꓣꓳ-ꓟ ꓙꓵꓻ ꓚꓱꓹ ꓠꓬ ꓟꓵꓽ ꓮ ꓟꓬꓹ ꓗꓪ ꓧꓪꓸ ꓡꓰ ꓔꓬ_ ꓡꓳ꓿ ꓘꓴ ꓜꓲ ꓞꓳ ꓵꓺ ꓟꓬꓱꓺ ꓟꓬꓽ ꓡ_ ꓟ ꓗꓪ ꓥ_ ꓟꓲ꓾ ꓑ-ꓣꓳ-ꓔꓰ-ꓢꓶ-ꓔꓯ ꓟꓬꓽ ꓐꓱ ꓡꓰ ꓢꓯꓼ ꓖꓶ ꓔꓬ ꓟ꓾ ꓣꓳ-ꓟ ꓘꓴ ꓜꓲ ꓞꓳ ꓡꓰ ꓒꓴꓺ ꓔ ꓟ ꓟꓴꓺ ꓕꓲꓸ ꓢꓳ ꓦꓲ ꓟꓬꓱꓺ ꓓꓳꓽ ꓙꓳ_ ꓟ ꓗꓪ ꓥ_ ꓟꓲ꓾ ꓰ-ꓖꓶ-ꓡꓯ ꓗꓪ ꓣꓳ-ꓟ ꓪꓴ ꓓꓵ ꓕꓱꓼ ꓚꓱꓹ ꓗꓺ ꓫꓵꓺ ꓪꓴꓽ ꓡ_ ꓟ ꓗꓪ ꓥ_ ꓟꓲ꓾ ꓣꓳ-ꓟ ꓙꓵꓻ ꓚꓱꓹ ꓔꓯ ꓘꓳ ꓣꓴ ꓢꓴ ꓠꓯꓸꓼ ꓗꓪ ꓥ_ ꓟꓲ꓾ ꓣꓳ-ꓟ ꓘꓴ ꓜꓲ ꓞꓳ ꓧꓪꓸ ꓡꓰ_ ꓟ ꓔꓯ ꓡꓳꓸ ꓟꓳ ꓪ ꓓ_ ꓡꓳ꓿

ꓙꓵꓺ ꓖꓶ ꓗꓷ_ ꓟ

	ꓑ-ꓣꓳ-ꓔꓰ-ꓢꓶꓽ-ꓔꓯ ꓐꓴ ꓠꓬ ꓣꓳ-ꓟ ꓘꓴ ꓜꓲ ꓞꓳ ꓔꓯ ꓬꓲ ꓪ ꓠꓶꓽ ꓧꓪꓺ ꓥ ꓟ_ ꓡꓰ ꓐꓰ ꓢꓯꓼ ꓖꓶ_ ꓡꓳ꓿ ꓑ-ꓣꓳ-ꓔꓰ-ꓢꓶꓽ-ꓔꓯ ꓐꓴ ꓠꓬ ꓣꓳ-ꓟ ꓐꓴ ꓥ_ ꓟꓲ ꓓꓵꓽ ꓙ ꓟꓶ ꓡꓰ_ ꓗꓪ ꓛꓲ ꓣꓳ-ꓟ ꓔꓯ ꓒꓵꓽ_ ꓡꓳ꓿ ꓞꓳ ꓤ ꓐꓴ ꓠꓬ ꓣꓳ-ꓟ ꓘꓴ ꓜꓲ ꓞꓳ ꓒꓬꓱꓽ ꓚꓵꓺ ꓔꓯ ꓟꓽ ꓡꓳꓸ ꓟꓳ ꓠꓹ ꓟ꓾ ꓚꓲ ꓛꓬ ꓟꓶ ꓢꓶꓽ ꓔꓯ ꓑꓲꓸ ꓔ_ ꓡꓳ꓿ ꓖꓳ ꓡꓱ ꓠꓬꓲ ꓬꓲ ꓪ ꓠꓬ ꓞꓳ ꓙꓳ ꓚꓱꓹ_ ꓐꓰ ꓦ ꓡꓱ ꓚꓱꓹ ꓗꓪ ꓩꓴ ꓔ_ ꓟ ꓔꓯ ꓟꓽ ꓘꓶ ꓡꓶꓽ ꓡ ꓠꓹ ꓟ꓾ ꓪꓴꓽ ꓡ ꓔꓬ ꓟ ꓣꓳ-ꓟ ꓘꓴ ꓜꓲ ꓞꓳ ꓔꓯ ꓕꓲ ꓠꓲꓹ ꓕꓲ ꓪꓺꓼ ꓗꓽ ꓔ ꓠ ꓗ_ ꓥꓳ꓿
	ꓣꓳ-ꓟ ꓙꓵꓻ ꓚꓱꓹ ꓠꓬ ꓗꓶꓸ_ ꓟ ꓔꓯ ꓬꓲ ꓚꓰꓺ ꓬꓰ ꓔ ꓥ_ ꓟꓲ꓾ ꓡꓳꓸ ꓟꓽ ꓐꓲꓻ ꓠ ꓛꓲ ꓜꓲꓽ ꓜꓲꓽ ꓑꓰꓹ ꓑꓰꓹ ꓬꓰ_ ꓟ ꓠꓽ ꓟꓽ ꓙꓳ꓿ ꓣꓳ-ꓟ ꓘꓴ ꓜꓲ ꓞꓳ ꓡꓰ ꓣꓱꓽ ꓬꓰ ꓔꓬ ꓟ ꓦ ꓡꓱ ꓚꓱꓹ ꓑꓮꓲ ꓐꓰ ꓜꓲꓼ ꓓꓴ ꓠꓬ꓾ ꓠꓲꓹ ꓡꓱꓻ ꓓꓴ ꓒꓬꓱꓽ ꓙꓳ_ ꓡꓳ꓿ ꓣꓳ-ꓟ ꓘꓴ ꓜꓲ ꓞꓳ ꓣꓱꓽ ꓬꓰ_ ꓟ ꓟꓬꓱꓽ ꓠꓬ꓾ ꓞꓳ ꓤ ꓠꓲꓹ ꓟ ꓔꓯ ꓚꓵꓹ ꓣꓴ ꓐ ꓡ_ ꓠꓬꓲ꓾ ꓞꓳ ꓤ ꓮ ꓟꓬꓹ ꓠꓲꓹ ꓟ ꓠꓬ ꓣꓳ-ꓟ ꓕꓲꓽ ꓒꓳꓹ ꓗꓪ ꓐꓻ ꓙꓰ_ ꓡꓳ꓿ ꓬꓲ ꓪ ꓢꓲꓺ ꓦꓰꓽ ꓠꓲꓹ ꓥ_ ꓟꓲ ꓢꓯꓼ ꓐꓽ ꓡꓰ_ ꓡꓳ꓿ ꓟꓬ ꓢꓶꓽ ꓔꓯ ꓟꓬ ꓦꓯꓸ ꓡꓰ ꓝꓲ_ ꓡꓳ꓿ ꓪꓴꓽ_ ꓟ ꓢꓲ ꓫꓬ ꓦꓲ_ ꓐꓰ꓾ ꓡꓳꓸ ꓐꓲ_ ꓟ ꓞꓳ ꓤ ꓚꓬꓸ (ꓚꓬꓸ ꓡꓯꓼ ꓡꓯꓼ ꓠꓬꓲꓸ ꓠꓸ ꓔꓬ_ ꓟ ꓞꓳ ꓤ)꓾ ꓫꓵꓺ ꓡꓰ ꓫꓬꓹ ꓔ ꓟ ꓔꓲꓺ ꓖꓴ꓾ ꓔꓲꓺ ꓖꓶ ꓔ_ ꓟ ꓒꓵꓽ ꓡꓳ꓾ ꓡꓳꓸ ꓐꓲꓻ_ ꓟ ꓞꓳ ꓐꓬꓱꓽ꓾ ꓡꓳꓸ ꓐꓲ_ ꓟ ꓢꓲꓹ ꓬꓰ ꓟꓬꓱꓽ ꓐꓰ ꓡꓯꓼ ꓟꓬꓱꓽ꓾ ꓕꓱ ꓟꓬ ꓫꓵꓽ ꓡꓰ ꓟꓬ ꓢꓶꓽ ꓟꓬ ꓦꓯꓸ ꓢꓴ ꓔꓯ ꓚꓵꓹ ꓣꓴ ꓔꓬ_ ꓡꓳ꓿ ꓠꓺ ꓢꓻ ꓡꓴ ꓥ_ ꓟꓲ ꓮꓸ ꓓꓲꓽ ꓙꓲꓻ_ ꓡꓳ꓿ ꓟꓴ ꓖꓪ ꓖꓪ ꓢꓴ ꓢꓯꓼ ꓕꓯ ꓧꓳꓹ_ ꓟ ꓙꓵꓽ ꓡꓵꓽ ꓢꓯꓼ (ꓳ-ꓖꓷ) ꓠꓬ꓾ ꓑ ꓙ ꓢꓴ ꓔꓯ ꓪꓴꓸ ꓓꓵ ꓕꓱꓼ ꓠꓲꓹ ꓫꓵ_ ꓟ ꓠꓲꓹ ꓟ ꓙꓳ ꓡ ꓝꓲ_ ꓡꓳ꓿
	ꓐꓲꓻ ꓫꓬꓹ ꓓꓴ ꓢꓲꓹ ꓪꓰ ꓬꓲ ꓫꓵꓽ ꓬꓲ ꓙꓰꓽ ꓠꓬ꓾ ꓝꓴꓲ ꓑꓶ ꓓꓴ ꓠꓻ ꓪꓴꓽ ꓢꓲ ꓓꓰꓽ ꓔꓬ ꓟ ꓓꓰꓽ ꓘꓶꓽ ꓔꓯ ꓤꓲꓺ ꓔꓬ ꓟ_ ꓡꓰ ꓐꓰ ꓗ_ ꓡꓳ꓿ ꓙꓲ-ꓢꓴ ꓘꓳ ꓣꓴ ꓔ ꓟ ꓦ ꓡꓱ ꓚꓱꓹ ꓠ꓾ ꓖꓳ ꓡꓱ ꓫꓵꓽ ꓠꓲꓹ ꓟ ꓠꓲꓹ ꓒꓴꓻ ꓓꓴ_ ꓐꓰ ꓟꓬ ꓢꓶ ꓟꓬ ꓦꓯꓸ ꓓꓴ ꓟꓽ ꓥ꓿ ꓙꓲ-ꓢꓴ ꓢꓲꓺ ꓤ ꓬꓲ ꓢꓲ ꓫꓬ_ ꓟ_ ꓐꓰ ꓡꓳꓸ ꓐꓲꓻ ꓓꓴ ꓔꓯ ꓠꓬ ꓡꓯ ꓐꓳ ꓔꓶ ꓓꓴ ꓗꓪ ꓐꓰ ꓣꓳꓺ ꓓꓳ ꓡ_ ꓟ ꓠꓬꓲ ꓟꓳ ꓓꓴ ꓡꓰ ꓟꓳꓸ ꓖꓶ ꓓꓳ ꓡ_ ꓡꓳ꓿ ꓕꓯ ꓢꓲ ꓕꓲꓽ ꓒꓳꓹ ꓗꓪ ꓟ ꓡꓳꓸ ꓐꓲꓻ ꓓꓴ ꓡꓰ ꓙꓲ-ꓢꓴ ꓢꓲꓺ ꓤ ꓬꓲꓸ ꓒꓵꓽ ꓶꓼ ꓔꓯ ꓟꓳꓸ ꓖꓶ ꓟꓽ ꓐ ꓡ꓿
	ꓤꓶꓻ ꓦꓬ ꓠꓬꓲ ꓗꓪ ꓬꓳꓹ ꓚꓲꓽ_ ꓡꓳ ꓫꓵꓽ ꓔꓯ ꓟꓲ ꓡꓰ ꓝꓲ ꓠꓹ ꓟ_ ꓐꓰ꓾ ꓕꓲ ꓑꓹ ꓤ ꓟ ꓦꓬ ꓠꓬꓲ ꓐꓱ ꓡ ꓢꓯꓸ ꓔꓬ ꓝꓲ ꓠꓹ ꓟ꓾ ꓞꓳ ꓤ ꓔꓯ ꓢ-ꓓꓯ ꓡꓰ ꓧꓳꓽ_ ꓟ ꓗꓪ꓾ ꓡꓳꓸ ꓐꓲꓻ_ ꓟ ꓡꓯꓼ ꓟꓬꓱꓽ ꓬꓲ ꓫꓵꓽ ꓬꓲ ꓙꓰꓽ ꓐꓰ꓾ ꓞꓳ ꓤ ꓟꓷ ꓠꓷ ꓔꓯ ꓟꓲꓻ ꓡꓰ ꓝꓲ_ ꓟ ꓜꓽ ꓓꓴ ꓓꓳ ꓓꓴ ꓫꓬꓹ ꓚꓱꓹ ꓔꓯ ꓟꓽ ꓠꓽ ꓠꓽ ꓣꓱꓽ_ ꓡꓳ꓿
	ꓣꓳ-ꓟ ꓘꓴ ꓜꓲ ꓞꓳ ꓪꓴꓸ ꓓꓵ ꓕꓱꓼ ꓚꓱꓹ ꓗꓪ ꓞꓳ ꓤ ꓔꓯ ꓚꓵꓹ ꓣꓴ ꓢꓯꓼ ꓙꓳ_ ꓟ ꓡꓳꓸ ꓐꓲꓻ ꓓꓴ_ ꓐꓰ ꓠꓺ ꓢꓻ ꓓꓴ ꓮꓽ ꓟꓬꓹ ꓙꓳ_ ꓠꓬꓲ꓾ ꓞꓳ ꓤ ꓮ ꓟꓬꓹ ꓠꓬ ꓖꓳ ꓟꓬ ꓫꓵꓽ ꓡꓰ ꓗꓶꓸ_ ꓟ ꓔꓯ ꓔꓳꓹ ꓜꓳꓽ ꓔꓬ_ ꓡꓳ꓿ ꓣꓳ-ꓟ ꓘꓴ ꓜꓲ ꓞꓳ ꓔꓯ ꓠꓬ ꓟꓴ ꓗꓪ ꓗꓪ ꓙꓰ_ ꓟ ꓗ ꓘꓶ ꓥ ꓟ_ ꓡꓰ ꓐꓰ ꓬꓲ ꓪ ꓡꓳꓸ ꓟꓳ_ ꓡꓳ꓿ ꓔꓱꓹ ꓚꓵꓺ_ ꓟ ꓦꓲ ꓚꓰꓺ ꓕꓯ ꓢꓲ ꓗꓪ ꓕꓶꓻ ꓕꓶꓻ_ ꓐꓰ ꓦꓰꓼ ꓔ ꓢꓴ ꓐꓴ_ ꓐꓰ ꓢꓲ-ꓫꓬ-ꓟ-ꓦ ꓠꓯꓸꓼ ꓗꓪ ꓬꓲꓸ ꓫꓵꓼ ꓫꓬꓹ ꓚꓰꓼ ꓟꓶ ꓡꓰ ꓢꓴ ꓐꓴ_ ꓡꓰꓽ꓾ ꓣꓳ-ꓟ ꓐꓴ ꓚꓵꓹ ꓢꓯꓼ ꓔꓯ ꓗꓽ ꓔ ꓐ ꓡ_ ꓥꓳ꓿ ꓪ ꓠꓬꓲ_ ꓟ ꓟꓽ ꓙꓳ ꓟ ꓪꓴꓸ ꓓꓵ ꓕꓱꓼ ꓚꓱꓹ ꓠꓬ꓾ ꓑ ꓫꓬ ꓐꓴ ꓠꓲꓹ ꓒꓴ_ ꓟ ꓚꓱꓹ ꓥ ꓡꓳ꓿
	ꓝꓴꓲ ꓖ ꓖꓶ ꓠꓹ ꓟ ꓙꓵꓽ ꓪ ꓠꓬ ꓣꓳ-ꓟ ꓘꓴ ꓜꓲ ꓞꓳ ꓔꓯ ꓙꓳ_ ꓡꓳ꓾ ꓐꓯ_ ꓟ ꓠꓽ꓾ ꓘꓴ ꓜꓲ ꓞꓳ ꓢꓲꓺ ꓤ ꓐꓴ ꓔꓯ ꓝꓴꓲ ꓬꓰ ꓠꓹ ꓟ ꓢꓯꓼ ꓖꓶ ꓔꓬ ꓟ_ ꓡꓰ ꓐꓰ ꓗ_ ꓡꓳ꓿ ꓝꓴꓲ ꓣꓷꓠ_ ꓟ ꓜꓲꓼ ꓓꓴ ꓠꓬ ꓝꓴꓲ ꓬꓰ ꓠꓹ ꓟ ꓙꓵꓽ ꓪ ꓖꓶ_ ꓟ_ ꓡꓰ ꓐꓰ ꓗ_ ꓡꓳ꓿ ꓝꓴꓲ ꓠꓯꓸꓼ ꓗꓪ ꓞꓰꓻ ꓓꓵꓽ ꓞꓹ ꓢꓴ ꓕꓲ ꓣꓳ ꓟꓲ ꓙꓬ ꓗꓪ ꓛꓲ ꓝꓲꓸ ꓖꓶꓽ ꓢꓲ ꓠꓲꓹ ꓟ ꓠꓯꓸꓼ ꓗꓪ ꓟ ꓚꓵꓺ ꓘꓶꓽ ꓮ ꓙꓵꓽ ꓔꓯ ꓐꓯ ꓟꓸ ꓖꓶ ꓔꓬ ꓢꓴ ꓠꓬ꓾ ꓚꓲ ꓛꓬ ꓦꓻ ꓔꓯ ꓬꓲꓸ ꓒꓵꓽ ꓶꓼ ꓞꓰꓻ ꓡꓰ ꓝꓲ_ ꓡꓳ꓿ ꓥꓶꓺ_ ꓟ ꓐꓲꓺ ꓞꓹ ꓢꓲ ꓫꓵꓻ ꓗꓴꓸ_ ꓟ ꓞꓳ ꓤ ꓕꓲ ꓣꓳ ꓥ ꓟ ꓘꓴ ꓜꓲꓼ ꓞꓳ ꓪꓴꓸ ꓓꓵ ꓣꓱꓽ ꓢꓴ ꓟꓲ ꓙꓬ ꓗꓪ ꓛꓲ ꓝꓲꓸ ꓖꓶ ꓢꓲ꓾ ꓚꓲ ꓛꓬ ꓝꓴꓲ ꓔꓯ ꓣꓷꓠ_ ꓟ ꓠꓬ꓾ ꓬꓲ ꓚꓲ ꓛꓬ ꓞꓳ ꓫꓱꓹ ꓪ ꓫꓱꓹ ꓔꓯ ꓱꓺ ꓡꓰ ꓝꓲ ꓢꓲ꓾ ꓚꓲ ꓛꓬ ꓔꓯ ꓟꓽ ꓢꓲ ꓟꓽ ꓫꓬ ꓗꓷ ꓡꓰ ꓝꓲ_ ꓡꓳ꓿ ꓬꓲ ꓠꓬ ꓪꓴ-ꓢ ꓔꓯ ꓥ_ ꓟꓲ ꓞꓳ ꓤ ꓕꓲ ꓣꓳ_ ꓡꓰ ꓐꓰ ꓚꓬꓹ_ ꓥꓳ꓿ ꓞꓳ ꓤ ꓕꓲ ꓣꓳ ꓟꓲ ꓠꓬ ꓗꓪ ꓝꓴꓲ ꓣꓷꓠ_ ꓟ ꓚꓱꓹ ꓠꓬ꓾ ꓟꓲ ꓠꓯ ꓔꓯ ꓟꓽ ꓢꓲ ꓟꓽ ꓫꓬ ꓗꓷ ꓡꓰ ꓝꓲ_ ꓟ ꓥꓶꓺ_ ꓟ ꓟꓬꓱꓽ ꓮ ꓙꓵꓽ ꓟ ꓬꓲꓸ ꓝꓳꓹ ꓟꓶ ꓥ ꓡꓳ꓿ ꓖꓳ ꓡꓱ ꓥ_ ꓟꓲ ꓚꓲ ꓛꓬ ꓠꓲꓹ ꓡꓶꓽ ꓔꓯ ꓛꓳ ꓠꓲꓹ ꓫꓵ ꓢꓴ ꓠꓽ꓾ ꓪꓴ-ꓢ ꓟꓲ ꓙꓬ ꓗꓪ ꓣꓷꓠ_ ꓟ ꓢꓶꓸ ꓟꓽ ꓞꓲ꓾ ꓝꓴꓲ ꓙꓳ ꓢꓴ ꓕꓲ ꓣꓳ ꓛꓲ ꓔꓲ ꓗꓪ ꓖꓶꓻ ꓬꓲꓼ_ ꓟ ꓔꓯ ꓪ ꓜꓲ ꓠꓲꓹ ꓒꓴ_ ꓡꓳ꓿ ꓝꓴꓲ ꓔꓯ ꓗꓽ ꓔ ꓟ ꓕꓯ ꓢꓲ ꓝꓴꓲ ꓣꓷꓠ_ ꓟ ꓔꓯ ꓞꓳ ꓤ ꓐꓴ ꓪ ꓜꓲ ꓠꓲꓹ ꓒꓴ_ ꓡꓳ꓿ ꓬꓲ ꓪ ꓐꓱ ꓶ ꓠꓽ ꓧꓪꓽ ꓠꓲꓹ ꓡꓶꓽ ꓔꓯ ꓡꓯ ꓐꓳ ꓔꓶ ꓓꓴ ꓗꓪ ꓕꓯꓼ ꓗꓷ_ꓟ ꓢꓶꓸ ꓟꓽ ꓞꓲ꓾ ꓓꓸ ꓖꓶꓸ ꓟꓶ ꓖꓪꓽ ꓔ ꓢꓲ ꓫ ꓔꓳ ꓫ ꓒꓯꓼ ꓜꓲꓽ_ ꓟ ꓠꓬ ꓪ ꓜꓲ ꓢꓻ_ ꓡꓳ꓿

ꓔꓲꓺ ꓢꓲꓽ_ ꓟ ꓫꓱꓸ ꓡꓯ ꓘꓳ ꓓꓴ

	ꓙꓲ-ꓢꓴ ꓬꓲ ꓪꓴꓸ ꓕꓲ ꓧꓪꓹ ꓬꓯꓼ ꓡ ꓗꓷ ꓕꓯ ꓬꓴ-ꓔ ꓡ ꓞꓳ ꓐꓴ ꓠꓬ ꓪꓴ-ꓢ ꓙꓵꓽ ꓗ ꓔꓯ ꓘꓳ ꓫꓱ ꓫꓱ_ ꓐꓰ ꓡꓳꓺ ꓔ_ ꓥ_ ꓟꓲ꓾ ꓕꓲ ꓒꓳꓹ ꓗꓪ ꓙꓵꓽ ꓗ ꓔꓯ ꓬꓲ ꓐꓶꓹ ꓮꓽ ꓟꓬꓹ ꓚꓰꓼ ꓓꓳ ꓡ ꓢꓲ꓾ ꓙꓵꓽ ꓗ ꓔꓯ ꓬꓲ ꓜꓶꓻ ꓛꓳ ꓫꓱꓽ ꓔꓬ ꓟ ꓒꓬꓱꓽ ꓟꓳꓸ ꓖꓶ_ ꓡꓳ꓿ ꓬꓴ-ꓔ ꓡ ꓞꓳ ꓐꓴ ꓠꓬ ꓙꓵꓽ ꓗꓪ ꓔꓯ ꓒꓵꓽ_ ꓟ ꓒꓬꓱꓽ ꓟꓳꓸ ꓖꓶ_ ꓟ_ ꓡꓰ ꓐꓰ꓾ ꓣꓳ-ꓟ ꓘꓴ ꓜꓲ ꓞꓳ ꓥ_ ꓟꓲ ꓡꓯ ꓐꓳ ꓔꓶ ꓓꓴ ꓔꓯ ꓒꓵꓽ ꓔꓬ ꓟ ꓒꓬꓱꓽ ꓟꓳꓸ ꓖꓶ ꓔꓬ_ ꓡꓳ꓿ (ꓠꓲꓹ ꓟ ꓠꓯꓸꓼ ꓗꓪ ꓐꓰ ꓚꓵꓺ ꓚꓵꓺ ꓒꓵꓽ ꓔꓬ ꓡꓳ ꓠꓽ ꓟꓽ ꓥ꓿) 
	ꓬꓲ ꓪ ꓠꓬ ꓡꓯ ꓐꓳ ꓔꓶ ꓓꓴ ꓔꓯ ꓪ ꓘꓴ ꓦꓲꓻ꓾ ꓟꓸ ꓟꓲ ꓚꓺ ꓖꓴ ꓢꓽ ꓡ_ ꓐꓰ ꓬꓲ ꓪ ꓶꓼ ꓖꓪꓽ ꓗꓪ ꓥꓸ ꓔ ꓢꓲ꓾ ꓡꓯ ꓖꓳ ꓔꓶ ꓓꓴ ꓔꓯ ꓒꓵꓽ_ ꓟ ꓒꓬꓱꓽ ꓟꓳꓸ ꓖꓶ ꓔꓬ_ ꓡꓳ꓿ ꓖꓳ ꓡꓱ ꓥ_ ꓟꓲ ꓙꓲ-ꓢꓴ ꓬꓲ ꓟꓸ ꓘꓶꓽ ꓔꓯ ꓠꓬ꓾ ꓪꓴꓸ ꓓꓵ ꓕꓱꓼ_ ꓟ ꓗꓺ ꓫꓵꓺ_ ꓐꓰ ꓡꓲꓽ ꓤ ꓒꓰꓼ ꓤ ꓡꓰ ꓑꓲꓸ ꓔ_ ꓡꓳ꓿ ꓦ ꓡꓱ ꓐꓳ_ ꓟ ꓙꓵꓻ ꓢꓴ ꓐꓴ ꓠꓬ ꓪꓴ-ꓢ ꓦꓶꓻ ꓠꓲꓹ ꓬꓯꓼ ꓡ_ ꓟ ꓔꓯ ꓙ ꓫꓬ ꓔꓬ ꓕꓯ꓾ ꓘꓴ ꓜꓲ ꓞꓳ ꓪꓴꓸ ꓓꓵ ꓣꓱꓽ ꓢꓴ ꓮ ꓟꓬꓹ ꓠꓬ ꓗꓹ ꓛꓲ ꓓꓴ ꓧꓪꓺ ꓢꓲ ꓢꓯꓸ ꓔꓬ_ ꓡꓳ꓿
	ꓪꓴ-ꓢ ꓬꓲ ꓢꓲꓺ ꓠꓲꓹ_ ꓐꓰ ꓝꓴꓲꓹ ꓟꓸ ꓟꓲ_ ꓐꓰ꓾ ꓓꓶꓽ ꓡꓯ ꓘꓳ ꓔꓬ ꓟ ꓟꓯꓼ ꓘꓶꓽ ꓗꓪ ꓚꓵꓺ ꓚꓵꓺ ꓒꓬꓱꓼ ꓞꓹ ꓔꓬ ꓟ ꓫꓵꓽ ꓪꓴ꓾ ꓕꓱ ꓟꓬ ꓫꓵꓽ ꓔꓯ ꓟꓸ ꓒꓬꓹ ꓠꓹ ꓟ ꓢ-ꓓꓯ ꓢꓯꓼ ꓩꓴ ꓔꓬ_ ꓡꓳ꓿ ꓬꓲ ꓬꓰ_ ꓟ ꓟꓬꓱꓽ ꓡꓰ ꓞꓳ ꓤ ꓔꓯ ꓝꓴꓲ ꓬꓰ ꓙꓵꓽ ꓪ ꓖꓶ ꓔꓬ_ ꓡꓳ꓿ ꓪꓴ-ꓢ ꓔꓯ ꓠꓬ ꓠꓵ ꓠꓲꓹ ꓐꓳꓺ ꓞꓹ ꓢꓴ_ ꓡꓰ ꓐꓰ ꓟꓽ ꓡꓳꓸ ꓓꓳ ꓡ ꓠꓹ ꓟ꓾ ꓥ ꓠꓬ ꓙꓳꓺ ꓙꓳꓺ ꓟꓴ ꓗꓹ ꓟ ꓕꓲꓽ ꓣꓳ_ ꓡꓰ ꓐꓰ ꓡꓳꓸ ꓓꓳ ꓡ ꓠꓹ ꓟ꓾ ꓪꓴ-ꓢ ꓬꓲ ꓢꓲꓺ ꓠꓲꓹ_ ꓐꓰ ꓗꓴꓸ ꓙꓲ ꓙꓳ ꓢꓲ ꓞꓳ ꓤ ꓔꓯ ꓟꓽ ꓔꓱꓹ ꓟ ꓟꓸ ꓖꓶ_ ꓡꓳ꓿ ꓪꓴ-ꓢ ꓬꓲ ꓢꓲꓺ ꓠꓲꓹ ꓔꓯ ꓞꓳ ꓤ ꓐꓴ ꓘꓳ ꓣꓴ ꓥꓳꓽ ꓡꓰ ꓢꓲ꓾ ꓪꓴ-ꓢ ꓡꓰ ꓬꓰ ꓙ_ ꓟ ꓟꓶ ꓠꓹ ꓟ ꓞꓳ ꓤ ꓔꓯ ꓔꓲꓺ ꓖꓶ_ ꓟ ꓠꓬ ꓬꓳꓹ ꓚꓲꓽ_ ꓡꓳ꓾ ꓐꓰ꓾ ꓟꓽ ꓦ ꓡꓱ ꓢꓴ ꓐꓴ ꓔꓯ ꓥ_ ꓟꓲ ꓘꓳ ꓣꓴ ꓥꓳꓽ ꓡꓰ ꓝꓲ_ ꓡꓳ꓿ ꓟꓽ ꓫꓱꓸ ꓡꓯ ꓘꓳ ꓟ ꓢꓲꓺ ꓐꓬꓱꓽ ꓪꓴ ꓓꓵ ꓕꓱꓼ ꓚꓱꓹ ꓠꓯꓸ ꓘꓪ ꓗꓪ ꓙꓲꓻ ꓣꓴꓽ ꓓꓴ ꓙꓳ_ ꓟ ꓥꓶꓺ_ ꓟ ꓟꓬꓱꓽ ꓠꓬ ꓠꓬꓲ ꓠꓬꓲ ꓗꓪ ꓛꓲ ꓙꓳ ꓞꓹ_ ꓢꓰꓽ ꓡꓳ꓿

ꓟꓽ ꓦ ꓡꓱ ꓢꓴ ꓚꓱꓹ_ ꓐꓰ ꓙꓲ-ꓢꓴ ꓢꓲꓺ ꓤ ꓦ ꓡꓱ ꓚꓱꓹ ꓔꓺ ꓡꓯ ꓘꓳ ꓡꓰ_ ꓟ

	ꓟꓽ ꓦ ꓡꓱ ꓢꓴ ꓚꓱꓹ_ ꓐꓰ ꓙꓲ-ꓢꓴ ꓢꓲꓺ ꓤ ꓦ ꓡꓱ ꓚꓱꓹ ꓔꓯ ꓦꓱꓹ ꓔ_ ꓟ ꓣꓳ-ꓟ ꓘꓴ ꓜꓲ ꓞꓳ ꓠꓬ꓾ ꓟꓽ ꓦ ꓡꓱ ꓢꓴ_ ꓡꓰ ꓐꓰ ꓪꓴ-ꓢ ꓬꓲ ꓢꓲꓺ ꓠꓲꓹ ꓔꓯ ꓟꓽ ꓒꓵ ꓢꓲ꓾ ꓜꓲꓽ ꓜꓲꓽ ꓑꓰꓹ ꓑꓰꓹ ꓟ ꓟꓬꓱꓽ ꓬꓰ_ ꓡꓳ꓿ ꓬꓲ ꓪ ꓘꓴ ꓜꓲ ꓞꓳ ꓙꓵꓻ ꓚꓱꓹ ꓔꓯ ꓞꓳ ꓤ ꓐꓴ ꓘꓳ ꓣꓴ ꓡ ꓠꓹ ꓟ ꓐꓱ ꓶ꓾ ꓘꓶꓻ ꓙꓵꓻ_ ꓟ ꓚꓱꓹ ꓔꓯ ꓣꓱꓽ_ ꓡꓳ꓿ ꓘꓴ ꓜꓲ ꓞꓳ ꓪꓴꓸ ꓓꓵ ꓣꓱꓽ ꓢꓴ ꓐꓴ ꓠꓬ ꓫ ꓘꓶ ꓓꓴ ꓟꓬꓱꓽ ꓗꓪ ꓮꓽ ꓘꓶꓸ ꓕꓳꓹ ꓕꓲꓺ_ ꓟ ꓚꓱꓹ ꓔꓯ ꓧꓪꓺ_ ꓡꓳ꓿ ꓬꓲ ꓪ ꓘꓴ ꓜꓲ ꓞꓳ ꓙꓵꓻ ꓚꓱꓹ ꓔꓯ ꓟꓽ ꓘꓳ ꓣꓴ ꓢꓴ ꓔꓯ ꓠꓬ꓾ ꓟꓽ ꓫꓵꓻ ꓟꓽ ꓢꓯꓸ ꓟꓶ ꓤ ꓤ ꓫ ꓙꓵꓻ ꓡꓰ ꓝꓲ_ ꓡꓳ꓿ ꓘꓶꓻ ꓙꓵꓻ_ ꓟ ꓔꓳꓹ ꓜꓳꓽ ꓢꓴ ꓠꓬ ꓫꓵꓻ_ ꓟ ꓔꓯ ꓩꓴ ꓗꓷ ꓟꓶ_ ꓟ ꓕꓲꓽ ꓫꓵꓽ_ ꓡꓰ ꓐꓰ ꓚꓬꓹ_ ꓟ ꓗꓪ ꓛꓲ꓾ ꓬꓲ ꓪ ꓘꓶꓻ ꓙꓵꓻ_ ꓟ ꓠꓬ ꓮꓸ ꓓꓲꓽ ꓥꓶꓺ_ ꓡꓳ꓿
	ꓣꓳ-ꓟ ꓘꓴ ꓜꓲ ꓞꓳ ꓙꓵꓻ ꓚꓱꓹ ꓔꓯ ꓔꓳꓹ ꓙ ꓢꓴ ꓐꓴ ꓔꓯ ꓠꓬ꓾ ꓢꓲꓹ ꓗꓸ ꓡꓰ ꓓꓶꓽ_ ꓟ꓾ ꓜꓽ ꓓꓴ ꓦꓰꓼ ꓟꓷꓼ ꓡꓰ ꓝꓲ_ ꓟ꓾ ꓕꓱ ꓡꓱ ꓫꓵꓽ ꓬꓰ ꓢꓲ ꓛꓬꓻ ꓒꓵꓽ ꓖꓶ_ ꓡꓳ꓿ ꓟꓲ ꓠꓯ ꓗꓪ ꓙ ꓫꓱꓽ ꓔꓬ ꓢꓴ ꓐꓴ ꓠꓬ ꓗꓹ ꓛꓲ ꓠꓲꓹ_ ꓐꓰ ꓶꓼ ꓤ ꓫꓱꓹ ꓤ ꓘꓳ ꓣꓴ ꓟꓶ ꓠꓹ ꓟ꓾ ꓪꓴ-ꓢ_ ꓐꓰ ꓙ ꓡꓯ ꓘꓳ ꓞꓹ_ ꓟ ꓚꓱꓹ ꓮ ꓙꓵꓽ ꓔꓯ ꓓꓶꓺ ꓞꓷꓹ ꓩꓴ ꓗꓷ ꓠ ꓗ_ ꓡꓳ꓾ ꓐꓰ꓾ ꓘꓴ ꓜꓲ ꓞꓳ ꓡꓰ ꓟꓸ ꓖꓶ_ ꓡꓳ꓿ ꓢꓲ ꓫꓬ ꓦꓲ ꓡ ꓙꓳ ꓓꓰꓺ ꓗꓪ ꓠꓬ ꓟꓸ ꓒꓬꓹ ꓟ ꓔꓳꓹ ꓜꓳꓽ ꓪ ꓡꓰ ꓢꓴ ꓟꓶꓽ ꓟꓶꓽ ꓫꓬꓹ ꓫꓬꓹ ꓐꓲꓺ ꓞꓹ_ ꓡꓳ꓿ ꓬꓲ ꓪ ꓔꓯ ꓠꓬ ꓣꓳ-ꓟ ꓘꓴ ꓜꓲ ꓞꓳ ꓡꓰ꓾ ꓞꓳ ꓤ ꓙꓽ ꓠꓲꓹ ꓡꓶꓽ ꓮ ꓙꓵ ꓔꓯ ꓠꓬ ꓠꓬꓲꓸ ꓔ ꓠ ꓗ_ ꓡꓳ꓿ ꓞꓳ ꓤ ꓠꓲꓹ ꓟ ꓗꓪ ꓓꓵꓽ ꓙ_ ꓟ ꓮ ꓙꓵꓽ ꓔꓯ ꓠꓬ ꓪꓴ-ꓢ ꓠꓲꓹ ꓜꓳꓺ_ ꓡꓳ꓿ ꓖꓳ ꓡꓱ ꓠꓬꓲ ꓠꓲꓹ ꓟ ꓠꓯꓸꓼ ꓗꓪ ꓓꓵ ꓙ_ ꓟ ꓮ ꓙꓵꓽ ꓔꓯ ꓠꓬ ꓠꓬꓲꓸ ꓔ ꓠ ꓗ_ ꓡꓳ꓾ ꓐꓰ꓾ ꓟꓸ ꓖꓶ_ ꓠꓬꓲ꓾ ꓬꓲ ꓪ ꓥ_ ꓟꓲ ꓕꓲ ꓤꓶꓻ ꓡꓱꓸꓼ ꓬꓲ ꓖꓳ ꓡꓱ ꓛꓳ ꓫꓱꓽ ꓗꓳꓸ ꓡ ꓢꓴ ꓥ ꓡꓳ꓿ ꓟ 23ꓽ4ꓼ 11ꓽ28ꓼ ꓡꓴ 9ꓽ54-56꓿
	ꓪꓴ-ꓢ ꓠꓽ ꓞꓳ ꓤ ꓔꓯ ꓡꓲꓽ_ ꓟ ꓶꓻ ꓮ ꓕꓯ_ ꓟꓲ ꓟꓽ ꓚꓰꓹ ꓖꓶ꓿ ꓟꓴ ꓗꓪ ꓗꓴꓷꓼ ꓗꓪ ꓓꓵ ꓙꓰ ꓒꓵꓽ ꓢꓴ ꓕꓲ ꓣꓳ ꓒꓬꓱꓼ ꓡ ꓠꓹ ꓟ꓾ ꓘꓴ ꓜꓲ ꓞꓳ ꓡꓰ ꓫꓬꓹ ꓔ_ ꓟ ꓦꓲꓻ ꓗꓪ ꓬꓲ ꓔꓱ ꓬꓲ ꓔꓬ ꓠ ꓗ_ ꓡꓳ꓾ ꓐꓰ꓾ ꓥ_ ꓟꓲ꓾ ꓙꓲ-ꓢꓴ ꓡꓰ ꓟꓽ ꓟꓸ ꓖꓶ ꓗꓳꓸ꓿ ꓠꓵ ꓠꓲꓹ ꓔꓯ ꓙꓵꓽ ꓔ ꓠ ꓗ_ ꓡꓳ꓾ ꓐꓰ ꓥ_ ꓟꓲ ꓙꓲ-ꓢꓴ ꓡꓰ ꓟꓸ ꓖꓶ_ ꓟ ꓟꓽ ꓙꓳ ꓗꓳꓸ꓿
	ꓚꓲ ꓛꓬ ꓠꓬ ꓙꓲ-ꓢꓴ ꓬꓲ ꓛꓲꓺ ꓥ ꓡꓳ꓾ ꓐꓰ꓾ ꓣꓳ-ꓟ ꓘꓴ ꓜꓲ ꓞꓳ ꓪꓴꓸ ꓓꓵ ꓣꓱꓽ ꓢꓴ ꓡꓰ ꓐꓯ_ ꓡꓳ꓿ ꓬꓰ-ꓢꓴ ꓠꓬ ꓬꓲ ꓔꓯ ꓟꓲ ꓠꓯ ꓪ ꓔꓲ ꓚꓬꓹ ꓢꓲ ꓒꓵꓽ ꓗ ꓟꓽ ꓖꓶ ꓡ ꓢꓴ ꓔꓯ ꓐꓱ ꓓꓴꓽ ꓗꓪ ꓐꓱꓺ ꓗꓷ_ ꓟ ꓙꓳ ꓠꓬꓲ_ ꓡ? ꓙꓲ-ꓢꓴ ꓡꓰ ꓬꓲ ꓔꓯ ꓟꓽ ꓘꓳ ꓣꓴ ꓢꓴ ꓔꓯ ꓢꓰꓼ ꓗꓷ_ ꓟ ꓑ ꓙ ꓠꓬꓲ_ ꓡ?
	ꓠꓬꓲ ꓠꓬꓲ ꓟ ꓣꓳ-ꓟ ꓘꓴ ꓜꓲ ꓝꓳ ꓠꓬ ꓧꓶꓸ ꓕꓯ ꓚꓺ ꓟꓲ ꓗꓪ ꓬꓲ ꓪ ꓬꓰ ꓗꓳꓸ ꓗꓷ ꓟ ꓥꓶꓺ_ ꓟ ꓟꓬꓱꓽ_ ꓐꓰ ꓜꓲꓽ ꓜꓲꓽ ꓑꓰꓹ ꓑꓰꓹ ꓟ ꓟꓬꓱꓽ ꓔꓯ ꓖꓶꓻ ꓬꓲꓼ ꓢꓲ꓾ ꓮ ꓟꓶ ꓠꓬ ꓔꓱꓹ ꓜꓳꓽ ꓜꓳꓽ_ ꓐꓰ ꓬꓰ ꓔꓬ ꓟ ꓒꓬꓱꓽ ꓙꓳ_ ꓡꓳ꓿ ꓘꓴ ꓜꓲ ꓞꓳ ꓠꓬ ꓠꓯꓸꓼ ꓗꓪ ꓑꓶꓸ ꓡꓰ ꓓꓴ ꓟꓽ ꓙꓳ ꓥ_ ꓟꓲ꓾ ꓕꓯ ꓢꓲ ꓕꓲ ꓒꓳꓹ ꓗꓪ ꓠꓬ ꓙꓲ-ꓢꓴ_ ꓡꓰ ꓐꓰ ꓖꓪꓽ ꓔ_ ꓡꓳ꓿ ꓗꓳꓸ ꓗꓷ ꓟ ꓦꓬ ꓠꓬꓲ ꓗꓪ ꓣꓱꓽ ꓗꓷ ꓟ ꓗꓺ ꓫꓵ ꓔꓯ ꓮ ꓟꓶ ꓥ_ ꓟꓲ ꓣꓱꓽ ꓔꓬ ꓢꓰꓽ ꓡꓳ꓿ ꓠꓯ ꓞꓲꓹ_ ꓟ ꓦꓬ ꓠꓬꓲ ꓗꓪ ꓚꓰꓼ ꓔ ꓟ ꓙꓵꓻ ꓚꓱꓹ ꓔꓯ ꓥ_ ꓟꓲ ꓮ ꓟꓶ ꓗꓪ ꓛꓲ ꓣꓱꓽ ꓔꓬ_ ꓡꓳ꓿ ꓮ ꓟꓶ ꓑ-ꓣꓳ-ꓔꓰ-ꓢꓶ-ꓔꓯ ꓐꓴ ꓡꓰ ꓮꓽ ꓘꓶꓸ ꓒꓵꓽ ꓔꓬ ꓟ ꓣꓳ-ꓟ ꓘꓴ ꓜꓲ ꓝꓳ ꓠꓬ꓾ ꓬꓲ ꓪ ꓟꓽ ꓙꓲ ꓟꓽ ꓜꓳꓽ ꓟ ꓔꓯ ꓟꓰꓹ ꓓꓳ ꓡ ꓢꓴ ꓔꓱꓹ ꓚꓵꓺ_ ꓟ ꓙꓲ-ꓢꓴ ꓢꓲꓺ ꓤ ꓐꓴ ꓔꓯ ꓢꓰꓼ ꓗꓳꓸ ꓡ ꓢꓴ꓾ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓦꓬ ꓠꓬꓲ ꓗꓪ ꓙꓵꓽ ꓗꓳꓸ ꓡ ꓢꓴ ꓣꓳ-ꓟ ꓘꓴ ꓜꓲ ꓞꓳ ꓥꓳ꓿
	ꓘꓴ ꓜꓲ ꓞꓳ ꓖꓳ ꓟ ꓠꓬ ꓟꓷ ꓠꓷ ꓝ ꓘꓶ ꓙꓳ_ ꓟ_ ꓡꓰ ꓐꓰ ꓕꓲ ꓡꓰꓹꓼ꓾ ꓠꓬꓲ ꓠꓬꓲ ꓗꓪ ꓛꓲ ꓙꓳꓻ ꓔꓬ_ ꓡꓳ꓿ (2 ꓕꓰ 2ꓽ3-4 ꓔꓯ ꓡꓳꓸ ꓠꓬꓲ)꓿ ꓬꓲ ꓠꓬ ꓮꓽ ꓘꓸ ꓟ ꓒꓬꓱꓽ ꓑꓶꓸ ꓡꓰ_ ꓟ_ ꓡꓰ ꓐꓰ꓾ ꓒꓬꓱꓽ ꓬꓲ ꓫꓵꓽ ꓬꓲ ꓙꓰꓽ ꓑꓶꓸ ꓢꓲ꓾ ꓟꓽ ꓑꓶꓸ ꓡꓰ ꓟ ꓩꓴꓺ ꓓꓳꓼ ꓔꓯ ꓚꓵꓺ ꓔ_ ꓡꓳ꓿ ꓗꓳꓸ ꓗꓷ ꓟ ꓮꓽ ꓟꓬꓹ ꓘꓳꓼ ꓕꓯ_ ꓡꓰ ꓢꓲ ꓫꓬ ꓢꓴ ꓫꓵꓽ ꓡꓰ ꓐꓳ ꓔ_ ꓟ ꓚꓺ ꓟꓲ ꓙꓳ ꓢꓴ ꓕꓱ ꓕꓲ ꓣꓳ ꓔꓯ ꓠꓬ꓾ ꓙꓲ-ꓢꓴ ꓬꓲ ꓘꓴ ꓜꓲ ꓞꓳ ꓗꓪ ꓘꓳ ꓣꓴ ꓙꓲꓽ ꓙꓳ_ ꓡ?
ꓑ-ꓣꓳ-ꓔꓰ-ꓢꓶꓽ-ꓔꓯ ꓙꓵꓻ ꓚꓱꓹ ꓗꓪ ꓑꓶꓸ ꓡꓰ ꓓꓴ
	ꓣꓳ-ꓟ ꓘꓴ ꓜꓲ ꓞꓳ ꓙꓵꓻ ꓚꓱꓹ ꓐꓰ ꓑ-ꓣꓳ-ꓔꓰ-ꓢꓶꓽ-ꓔꓯ ꓘꓴ ꓜꓲ ꓞꓳ (PROTESTANT CHURCHES) ꓙꓵꓻ ꓚꓱꓹ ꓠꓬ ꓧꓶꓸ ꓕꓯ ꓟ ꓟꓬ ꓛꓲ ꓟꓽ ꓪꓽ ꓡꓯ ꓘꓳ ꓓꓴ ꓟꓽ ꓙꓳ꓾ ꓐꓰ꓾ ꓑ-ꓣꓳ-ꓔꓰ-ꓢꓶꓽ-ꓔꓯ ꓗꓴꓷꓼ ꓗꓪ ꓐꓯ ꓔꓬ ꓖꓴ_ ꓡꓳ꓿ ꓑꓶꓸ ꓡꓰ ꓓꓴ ꓕꓲ ꓫꓵꓽ ꓙꓳ_ ꓟ ꓠꓽ ꓚꓵꓺ ꓚꓵꓺ ꓥ ꓡꓳ꓿ ꓖꓳ ꓡꓱ ꓥ_ ꓟꓲ ꓑꓶꓸ ꓡꓰ ꓓꓴ ꓖꓳ ꓟ ꓠꓬ ꓣꓳ-ꓟ ꓘꓴ ꓜꓲ ꓞꓳ ꓙꓵꓻ ꓚꓱꓹ ꓗꓪ ꓟꓽ ꓥ꓾ ꓑ-ꓣꓳ-ꓔꓰ-ꓢꓶꓽ-ꓔꓯ ꓙꓵꓻ ꓚꓱꓹ ꓗꓪ ꓥ ꓡꓳ꓿ ꓑ-ꓣꓳ-ꓔꓰ-ꓢꓶꓽ-ꓔꓯ ꓙꓵꓻ ꓚꓱꓹ ꓠꓬ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓦꓬ ꓠꓬꓲ ꓗꓪ ꓐꓰ ꓪꓴꓸ ꓔꓴ ꓢꓲ꓾ ꓮꓽ ꓤ ꓤ ꓐꓰ ꓞꓰꓻ ꓬꓯꓼ ꓙꓰ ꓗꓷ ꓠꓬꓲ꓾ ꓮ ꓟꓶ ꓗꓪ ꓛꓲ_ ꓕꓯ ꓣꓳ-ꓟ ꓘꓴ ꓜꓲ ꓞꓳ ꓙꓵꓻ ꓚꓱꓹ_ ꓐꓰ ꓐꓱꓻ ꓡꓯ ꓘꓳ ꓓꓴ ꓟꓽ ꓙꓳ ꓠ ꓛꓲ ꓫꓱꓸ ꓡꓰꓳ꓿
	ꓟꓲ ꓠꓯ ꓞꓳ ꓤ ꓐꓴ ꓡꓰ ꓔꓳꓹ ꓙ_ ꓟ ꓟꓶ ꓠꓹ ꓟ ꓢꓯꓼ ꓕꓵꓼ ꓔꓬ  ꓟ ꓑ-ꓣꓳ-ꓔꓰ-ꓢꓶꓽ-ꓔꓯ ꓘꓴ ꓜꓲ ꓞꓳ ꓠꓬ꓾ ꓟꓽ ꓙꓲ ꓟ ꓟꓬꓱꓽ ꓬꓲ ꓫꓵꓽ ꓬꓲ ꓙꓰꓽ ꓔꓮ ꓙꓲꓻ_ ꓟ ꓚꓬꓹ ꓔ_ ꓡꓳ꓿ ꓡꓳꓹ ꓬꓰ_ ꓕꓯ ꓬꓲ ꓪ ꓠꓬ ꓙꓲꓻ_ ꓟ ꓟꓬꓱꓽ ꓔꓯ ꓟꓽ ꓙꓲ ꓟ ꓚꓬꓹ_ ꓥꓳ꓿ ꓖꓳ ꓡꓱ ꓢꓲ ꓬꓲ ꓪ ꓠꓬ ꓧꓶꓸ ꓕꓯ ꓬꓲ ꓪ ꓡꓰ ꓣꓳ-ꓟ ꓘꓴ ꓜꓲ ꓞꓳ ꓔꓯ ꓓꓰꓺ ꓗꓷ ꓟ ꓛꓬꓻ ꓖꓴ ꓔꓯ ꓣꓷꓠ_ ꓡꓳ꓿ ꓮꓓ 1500 ꓘꓳꓼ ꓖ ꓡꓯ ꓖ ꓙꓲ ꓗꓪ ꓙ ꓗꓴꓸ ꓠꓲꓹ ꓢꓷ ꓠꓲꓹ_ ꓐꓰ ꓞꓳ ꓫꓱꓹ ꓪ ꓫꓱꓹ ꓗꓪ ꓠꓯ ꓞꓲꓹ ꓡꓰ ꓠꓬꓲ꓾ ꓣꓳ-ꓟ ꓙꓵꓻ ꓚꓱꓹ_ ꓐꓰ ꓠꓬꓲꓸ ꓤꓲꓺ_ ꓟ_ ꓐꓰ ꓘꓶꓻ ꓙꓵꓻ_ ꓟ ꓒꓬꓱꓺ ꓙꓰ_ ꓡꓳ꓾ ꓮ ꓟꓶ ꓟ ꓦꓬ ꓠꓬꓲ ꓙ ꓜꓲ ꓠꓲꓹ ꓢꓷ ꓠꓲꓹ ꓗꓪ ꓪꓴꓽ ꓡ_ ꓟ_ ꓐꓰ ꓦ ꓡꓱ ꓚꓱꓹ ꓗꓪ ꓩꓴ ꓔ ꓟ ꓟꓶ_ ꓟ ꓡꓰ꓾ ꓙꓵꓽ ꓪ ꓣꓱꓽ_ ꓟ_ ꓐꓰ ꓜꓲꓽ ꓜꓲꓽ ꓑꓰꓹ ꓑꓰꓹ ꓟ ꓟꓬꓱꓽ ꓔꓯ ꓟꓽ ꓔꓴ ꓡ ꓠꓹ ꓟ ꓗꓽ ꓔ_ ꓡꓳ꓾ ꓐꓰ꓾ ꓞꓳ ꓤ ꓐꓴ ꓡꓰ ꓐꓯ ꓔꓬ_ ꓡꓳ꓿ ꓙ ꓜꓲ ꓠꓲꓹ ꓢꓷ ꓠꓲꓹ ꓪꓴꓽ ꓡ ꓗꓷ ꓟ ꓦꓬ ꓠꓬꓲ  ꓗꓪ ꓖꓳ ꓡꓱ ꓫꓵꓽ ꓟꓬꓱꓽ ꓙꓳ ꓔꓬ ꓢꓰꓽ ꓡꓳ꓾ ꓐꓯ_ ꓟ ꓠꓽ ꓪꓽ ꓫꓱ ꓓꓴ ꓥꓳ꓿ ꓖꓳ ꓡꓱ ꓥ_ ꓟꓲ ꓧꓪꓸ ꓛꓲ ꓔ ꓠꓹ ꓟ ꓕꓲ ꓫꓵꓽ ꓠꓬ꓾ ꓘꓳ ꓣꓴ ꓟꓶ ꓔ ꓟ ꓠꓬꓲ ꓟꓳ ꓓꓴ ꓪ ꓜꓲ ꓪꓴꓽ ꓡ_ ꓕꓯ꓾ ꓠꓬꓲ ꓟꓳ ꓓꓴ ꓔꓯ ꓔꓳꓹ ꓢꓴ_ ꓐꓰ ꓠꓬꓲ ꓟꓳ ꓓꓴ ꓗꓪ ꓐꓰ ꓧꓹ ꓙꓰ ꓝꓲ ꓠꓹ ꓟ ꓟꓸ ꓒꓬꓹ ꓢꓴ ꓠꓯ ꓞꓲꓹ_ ꓟ ꓥ_ ꓟꓲ ꓪꓴꓽ ꓡ_ ꓡꓳ꓾ ꓐꓯ_ ꓟ ꓥ ꓡꓳ꓿
	ꓞꓳ ꓤ ꓙ ꓗꓴꓸ ꓠꓲꓹ ꓠꓯ ꓞꓲꓹ ꓡꓰ_ ꓟ ꓦꓬ ꓠꓬꓲ ꓡꓰ ꓣꓳ-ꓟ ꓘꓴ ꓜꓲ ꓞꓳ ꓔꓯ ꓧꓪꓸ ꓡꓰ ꓚꓱꓹ ꓫꓬꓹ ꓖꓶ ꓗꓷ ꓟ_ ꓡꓰ ꓐꓰ꓾ ꓞꓳ ꓤ ꓙ ꓗꓴꓸ ꓠꓲꓹ ꓢꓷ ꓠꓲꓹ ꓪꓴꓽ ꓡ ꓗꓷ ꓟ ꓦꓬ ꓠꓬꓲ ꓡꓰ ꓥ_ ꓟꓲ꓾ ꓣꓳ-ꓟ ꓘꓴ ꓜꓲ ꓞꓳ ꓔꓯ ꓧꓪꓸ ꓡꓰ ꓚꓱꓹ ꓟꓶ ꓡꓰ ꓝꓲ_ ꓡꓳ꓿ ꓗꓳꓸ ꓗꓷ ꓟ ꓦꓬ ꓠꓬꓲ ꓗꓪ ꓞꓳ ꓤ ꓐꓴ ꓠꓬ ꓪꓴ-ꓢ ꓐꓯ ꓘꓶ_ ꓐꓰ ꓗꓪ' ꓫꓵꓽ_ ꓟ ꓙ ꓗꓴꓸ ꓠꓲꓹ ꓟꓽ ꓙꓳ ꓠꓬꓲ꓾ ꓮ ꓡꓲ ꓐꓰ ꓞꓳ ꓙꓳ ꓠꓹ ꓟ ꓟꓽ ꓢꓷ ꓢꓲ꓾ ꓢ-ꓓꓯ ꓪꓺ ꓗꓪ ꓪꓴꓻ ꓡꓰ_ ꓡꓳ꓿ ꓠꓬꓲ ꓠꓬꓲ ꓟ ꓞ ꓤ ꓐꓴ ꓥ_ ꓟꓲ ꓮ ꓠꓱ ꓕꓯ ꓟ_ ꓡꓰ ꓐꓰ ꓢ-ꓓꓯ ꓪꓺ ꓗꓪ ꓔꓷꓹ ꓓꓵꓽ ꓙꓰ ꓔꓬ_ ꓡꓳ꓿ ꓞꓳ ꓤ ꓠꓬ ꓪꓴ-ꓢ ꓐꓯ ꓘꓶ ꓕꓯ ꓢꓲ ꓗꓪ ꓚꓲ ꓛꓬ ꓓꓵ ꓙ ꓚꓱꓹ ꓔꓯ ꓛꓵꓽ ꓔꓴ_ ꓟ ꓦꓬ ꓠꓬꓲ ꓗꓪ꓾ ꓙ ꓗꓴꓸ ꓠꓲꓹ ꓢꓷ ꓠꓲꓹ ꓙꓳ_ ꓟ ꓠꓬ꓾ ꓟꓽ ꓙꓳ ꓟ ꓢꓶꓸ ꓟꓽ ꓞꓲ ꓬꓲ ꓪ ꓔꓯ ꓠꓻ ꓡꓰ ꓝꓲ_ ꓡꓳ꓿ ꓦ ꓕꓲꓽ ꓒꓳꓹ ꓠꓯ ꓞꓲꓹ ꓡꓰ_ ꓟ ꓦꓬ ꓠꓬꓲ ꓗꓪ ꓟꓽ ꓢꓷ ꓟꓽ ꓙ ꓜꓲꓼ ꓟ ꓑꓶ ꓓꓴ ꓣꓳ-ꓟ ꓘꓴ ꓜꓲ ꓞꓳ ꓙꓵꓽꓻ ꓚꓱꓹ ꓔꓯ ꓘꓳ ꓣꓴ ꓗꓷ ꓟ_ ꓡꓰ ꓐꓰ꓾ ꓮ ꓟꓶ ꓟꓲ ꓠꓯ ꓢꓷ ꓠꓲꓹ ꓥ_ ꓟꓲ ꓣꓳ-ꓟ ꓙꓵꓻ ꓚꓱꓹ ꓔꓯ ꓘꓳ ꓣꓴ ꓠꓹ ꓟ ꓚꓱꓹ ꓫꓬꓹ ꓖꓶ ꓔꓬ_ ꓡꓳ꓿
ꓫꓵꓽ ꓠꓬꓲ ꓟ ꓬꓲꓸ ꓪꓴꓸ ꓕꓲ ꓠꓬꓲ ꓔꓯ ꓠꓽ_ ꓟ
	ꓫꓵꓽ ꓠꓬꓲ ꓟ ꓬꓲꓸ ꓪꓴꓸ ꓕꓲ ꓠꓬꓲ (SUNDAY) ꓔꓯ ꓠꓽ ꓦꓬ ꓠꓬꓲ (SABBATH) ꓚꓬꓹ ꓢꓲ ꓠꓽ_ ꓟ ꓠꓬ꓾ ꓣꓳ-ꓟ ꓘꓴ ꓜꓲ ꓞꓳ ꓡꓰ ꓬꓲꓸ ꓚꓰꓺ ꓔꓴ ꓗꓷ ꓟ ꓥ ꓡꓳ꓿ ꓦꓬ ꓠꓬꓲ ꓕꓱ ꓕꓲ ꓠꓬꓲ ꓔꓯ ꓠꓽ_ ꓟ ꓠꓬ꓾ ꓣꓳ-ꓟ ꓘꓴ ꓜꓲ ꓞꓳ ꓙꓵꓽ ꓪ ꓔꓯ ꓟꓳꓸ ꓖꓶ ꓓꓳ ꓡ_ ꓟ ꓢꓷꓸ ꓡꓰ ꓓꓴ ꓕꓲꓽ ꓟ ꓥ ꓡꓳ꓾ ꓐꓰ ꓬꓲ ꓪ ꓡꓰ ꓐꓯ_ ꓡꓳ꓿ ꓟꓲ ꓠꓯ ꓡꓲꓽ ꓒꓰꓼ ꓗ ꓫꓵ ꓔꓯ ꓛꓳ ꓢꓲ ꓢꓯꓸ ꓔꓬ ꓟ_ ꓐꓰ ꓪꓴ-ꓢ ꓙꓵꓼ ꓗ ꓢꓶꓸ ꓟꓽ ꓞꓲ ꓡꓲꓽ ꓒꓰꓼ ꓗ ꓫꓵꓺ ꓔꓯ ꓒꓵꓽ_ ꓟ꓾ ꓕꓱ ꓡꓱ ꓫꓵꓽ ꓣꓳ-ꓟ ꓙꓵꓻ ꓚꓱꓹ ꓠꓬ ꓑ-ꓣꓳ-ꓔꓰ-ꓢꓶꓽ-ꓔꓯ ꓐꓴ ꓠꓯꓸꓼ ꓗꓪ ꓒꓬꓱꓺ ꓙꓰ ꓢꓲ꓾ ꓣꓳ-ꓟ ꓘꓴ ꓜꓲ ꓞꓳ ꓡꓰ ꓛꓵꓽ ꓔꓴ ꓔ_ ꓟ ꓫꓵꓽ ꓠꓬꓲ ꓟ ꓬꓲꓸ ꓪꓴꓸ ꓕꓲ ꓠꓬꓲ ꓔꓯ ꓠꓬ꓾ ꓑ-ꓣꓳ-ꓔꓰ-ꓢꓶꓽ-ꓔꓯ ꓐꓴ ꓥ_ ꓟꓲ ꓒꓵꓽ ꓔꓬ_ ꓡꓳ꓿
	ꓗꓴꓷꓼ ꓙꓵꓽ ꓢꓴ ꓡꓰ ꓔꓳꓹ ꓙ_ ꓟ ꓗꓪ ꓐꓰ ꓔꓶꓺ ꓔ_ ꓟ ꓕꓵꓼ ꓪ_ ꓐꓰ꓾ ꓣꓱꓽ ꓬꓰ ꓔꓬ ꓟ ꓜꓲꓼ ꓓꓴ ꓓꓽ ꓟ ꓐꓴ_ ꓐꓰ꓾ ꓦ ꓡꓱ ꓚꓱꓹ ꓑꓮꓲ ꓐꓰ ꓜꓲꓼ ꓓꓴ ꓐꓴ ꓠꓬ꓾ ꓙꓲ-ꓢꓴ ꓢꓲꓺ ꓤ ꓦ ꓡꓱ ꓚꓱꓹ ꓗꓪ ꓟꓽ ꓦ ꓡꓱ ꓢꓴ ꓡꓲꓽ ꓤ ꓒꓰꓼ ꓤ ꓠꓬꓲ ꓖꓴ ꓣꓴ ꓡ_ ꓟ ꓛꓲꓺ ꓕꓳꓼ ꓥ ꓡꓳ꓿ ꓬꓲ ꓪꓴꓸ ꓕꓲ ꓠꓬꓲ ꓗꓪ ꓠꓽ ꓠꓹ ꓟ ꓕꓵꓼ ꓪ ꓔꓯ ꓪ ꓔꓲ ꓗꓳ-ꓢꓶꓽ-ꓔꓯ-ꓔꓰ ꓡꓰ ꓕꓵꓼ ꓪ ꓐꓯ ꓑꓶꓺ ꓗꓷ_ ꓡꓳ꓿ ꓬꓲ ꓪꓴꓸ ꓔꓲ ꓠꓬꓲ ꓔꓯ ꓠꓽ_ ꓟ ꓚꓱꓹ ꓠꓬ꓾ ꓟꓽ ꓦ ꓡꓱ ꓢꓴ ꓐꓴ ꓬꓰ_ ꓟ ꓚꓱꓹ ꓔꓯ ꓫꓱꓸ_ ꓥ_ ꓟꓲ꓾ ꓪ ꓔꓲ ꓠꓬ ꓙꓲ-ꓢꓴ ꓢꓲꓺ ꓤ ꓦ ꓡꓱ ꓚꓱꓹ ꓔꓯ ꓕꓯ ꓢꓲ ꓕꓲ ꓒꓳꓹ ꓗꓪ ꓐꓰ ꓘꓳ ꓣꓴ ꓗꓷ ꓗ ꓠꓯꓸ꓾ ꓕꓵꓼ ꓪ ꓖꓳ ꓟ ꓔꓯ ꓐꓯ ꓑꓶꓺ ꓗꓷ ꓟ ꓥ ꓡꓳ꓿
	ꓪ ꓔꓲ ꓫꓵꓽ ꓐꓴ ꓡꓰ ꓔꓳꓹ ꓙ_ ꓟ ꓟꓶ ꓠꓹ ꓟ ꓢꓯꓼ ꓕꓵꓼ ꓔꓬ ꓢꓴ ꓕꓲ ꓣꓳ_ ꓟꓲ ꓥ ꓢꓲ꓾ ꓪ ꓔꓲ ꓗꓳ-ꓢꓶꓽ-ꓔꓯ-ꓔꓰ ꓬꓲ ꓛꓳ ꓒꓯꓹ_ ꓟꓲ ꓥ ꓟ ꓘꓴ ꓜꓲ ꓞꓳ ꓪꓴ ꓓꓵ ꓣꓱꓽ ꓢꓴ ꓬꓴ-ꓢꓶ-ꓐꓲ-ꓬ ꓡꓰ꓾ ꓬꓲ ꓪꓴ ꓕꓲ ꓠꓬꓲ ꓔꓯ ꓠꓽ ꓦꓬ ꓠꓬꓲ ꓡꓶꓸ ꓑꓺ ꓗꓷ_ ꓟ ꓕꓵꓼ ꓪ ꓐꓯ ꓒꓬꓱꓺ ꓗꓷ_ ꓡꓳ꓿ ꓕꓵꓼ ꓪ ꓖꓳ ꓟ ꓔꓯ ꓔꓳꓹ ꓙ ꓓꓴ ꓢꓲ ꓫꓬ ꓕꓳ ꓶ ꓝꓲꓸ ꓟꓽ ꓙꓳ꓿ “ꓠ ꓦꓬ ꓠꓬꓲ ꓗꓪ ꓣꓱꓽ ꓬꓰ ꓠ ꓗ_ ꓡꓳ ꓫꓵꓽ ꓮ ꓙꓵꓽ ꓔꓯ ꓠꓬ꓾ ꓢꓲꓺ ꓒ ꓦꓬ ꓠꓬꓲ ꓗꓪ ꓬꓰ ꓠꓹ ꓟ꓾ ꓥꓪ ꓠꓴꓽ ꓡꓰ ꓡꓶꓸ ꓑꓺ ꓗꓷꓳ꓾” ꓐꓰ꓾ ꓥꓳꓽ ꓡꓰ_ ꓟ ꓕꓵꓼ ꓪ ꓕꓲꓽ ꓟ ꓔꓯ ꓬꓴ-ꓢꓶ-ꓐꓲ-ꓬ ꓡꓰ ꓐꓯ ꓒꓬꓱꓺ ꓗꓷꓳ꓿
	ꓣꓳ-ꓟ ꓘꓴ ꓜꓲ ꓞꓳ ꓬꓲ ꓚꓰꓺ ꓕꓶꓻ ꓡꓰ_ ꓟ_ ꓐꓰ ꓕꓲ ꓡꓰ꓾ ꓬꓲ ꓪꓴꓸ ꓕꓲ ꓠꓬꓲ ꓔꓯ ꓫꓺ ꓒꓵꓽ ꓠꓹ ꓟ ꓟꓽ ꓠꓽ ꓢꓯꓼ ꓖꓶ_ ꓡꓳ꓿ ꓫꓵꓽ ꓠꓬꓲ ꓕꓲ ꓠꓬꓲ ꓔꓯ ꓠꓽ ꓦꓬ ꓠꓬꓲ ꓚꓬꓹ ꓢꓲ ꓫꓺ ꓒꓵꓽ_ ꓟ ꓕꓲꓽ ꓑꓹ ꓤ ꓬꓰ ꓗꓷ ꓥ_ ꓟꓲ꓾ ꓠꓽ ꓦꓬ ꓠꓬꓲ ꓡꓶꓸ ꓑ ꓗꓷ_ ꓟ ꓕꓵꓼ ꓪ ꓠꓬ ꓮꓽ ꓤ ꓤ ꓐꓰ ꓕꓶꓻ ꓡꓰ_ ꓡꓳ꓿ ꓬꓲꓸ ꓪꓴꓸ ꓔꓲ ꓠꓬꓲ ꓔꓯ ꓟꓽ ꓒꓵꓽ ꓟ ꓠꓬ꓾ ꓚꓲ ꓛꓬ ꓔꓯ_ ꓡꓰꓽ ꓟꓽ ꓞꓲ꓾ ꓠꓶꓽ ꓛꓳ ꓕꓲꓺ ꓛꓳ ꓔꓯ ꓥ_ ꓟꓲ ꓛꓬꓻ ꓒꓵꓽ ꓟꓯꓻ ꓟꓶ ꓝꓲ_ ꓟ ꓑꓶ ꓓꓴ꓾ ꓬꓲ ꓪꓴꓸ ꓕꓲ ꓠꓬꓲ ꓔꓯ ꓒꓵꓽ ꓝꓲ ꓠꓹ ꓟ ꓟꓵꓽ ꓗꓪ ꓟ ꓪꓴꓸ ꓓꓵ ꓣꓱꓽ ꓢꓴ ꓐꓴ ꓔꓯ ꓣꓳ-ꓟ ꓘꓴ ꓜꓲ ꓞꓳ ꓪꓴꓸ ꓓꓵ ꓣꓱꓽ ꓢꓴ ꓡꓰ ꓕꓵꓼ ꓪ ꓖꓶ ꓔ_ ꓡꓳ꓿
	ꓘꓴ ꓜꓲ ꓞꓳ ꓜꓲꓼ ꓓꓴ ꓡꓰ ꓕꓵꓼ ꓪ ꓐꓯ ꓒꓬꓱꓺ_ ꓟ ꓠꓬ꓾ ꓟꓽ ꓕꓳꓹ ꓕꓲꓺ ꓢꓰꓽ ꓟ ꓑꓶ ꓓꓴ꓾ ꓬꓲ ꓪꓴꓸ ꓕꓲ ꓠꓬꓲ ꓗꓪ ꓟꓬꓱꓽ ꓬꓰ ꓟꓽ ꓓ ꓟ ꓕꓵꓼ ꓪ ꓕꓲꓽ ꓟ ꓔꓶꓺ ꓟꓹ ꓟ꓾ ꓘꓴ ꓜꓲ ꓞꓳ ꓧꓳꓽ ꓢꓴ ꓡꓰ ꓗꓴꓷꓼ ꓙꓵꓽ ꓢꓴ ꓔꓯ ꓓꓰꓽ_ ꓡꓳ꓿ ꓣꓳ-ꓟ ꓗꓪ ꓬꓰ_ ꓟ ꓜꓲꓼ ꓓꓴ ꓓꓽ ꓟ ꓗꓪ꓾ ꓧꓶꓸ ꓕꓯ ꓐꓯ ꓒꓬꓱꓺ ꓔ ꓟ ꓕꓵꓼ ꓪ ꓮ ꓙꓵꓽ ꓔꓯ ꓕꓶꓻ ꓡꓰ ꓝꓲ_ ꓟ_ ꓡꓰꓽ ꓟꓽ ꓞꓲ꓾ ꓖꓳ ꓟ ꓔꓯ ꓠꓬ ꓘꓴ ꓜꓲ ꓞꓳ ꓗꓺ ꓫꓵꓺ ꓗꓪ ꓐꓳꓺ ꓔꓺ ꓗꓷ_ ꓡꓳ꓿ ꓝꓮꓲ ꓖꓪ ꓙꓱ ꓞꓷꓹ ꓔ_ ꓟ ꓮ ꓙꓵꓽ ꓔꓯ ꓗꓴꓷꓼ ꓙꓵꓽ ꓢꓴ ꓐꓴ ꓡꓰ ꓥ_ ꓟꓲ꓾ ꓓꓽ ꓔꓳꓹ ꓗꓷ ꓢꓲ꓾ ꓕꓶꓻ ꓡꓰ ꓝꓲ_ ꓡꓳ꓿ ꓬꓲ ꓪꓴꓸ ꓕꓲ ꓠꓬꓲ ꓔꓯ ꓠꓽ_ ꓟ_ ꓐꓰ ꓗꓪ' ꓫꓵꓽ ꓢꓲ ꓢꓲ ꓫꓬ ꓕꓳ ꓶ ꓗꓪ ꓔꓳꓹ ꓙ ꓓꓴ ꓗꓸ ꓚꓵꓺ ꓧꓪꓺ ꓟꓽ ꓟꓳ ꓟ ꓑꓶ ꓓꓴ꓾ ꓞꓳ ꓤ ꓐꓴ ꓠꓲꓹ ꓟ ꓗꓪ ꓟꓽ ꓗꓹ ꓛꓲ ꓟ ꓙꓳ_ ꓡꓳ꓿ ꓖꓳ ꓡꓱ ꓠꓬꓲ ꓟꓲꓽ ꓟꓲ ꓢꓲꓺ ꓔꓯ ꓪꓴꓸ ꓓꓵ ꓕꓱꓼ ꓠꓹ ꓟ꓾ “ꓫꓵꓽ ꓠꓬꓲ ꓕꓲ ꓠꓬꓲ ꓠꓬ ꓪꓴ-ꓢ ꓬꓲ ꓠꓽ ꓦꓬ ꓠꓬꓲ ꓥ ꓡꓳ꓾” ꓐꓯ_ ꓟ ꓙꓵꓻ ꓚꓱꓹ ꓔꓯ ꓮ ꓟ ꓙꓵꓽ ꓪ ꓗꓪ ꓐꓰ ꓡꓶꓸ ꓑꓺ ꓗꓷ ꓡ? ꓐꓰ꓾ ꓬꓲ ꓪ ꓟꓸ ꓒ ꓐꓴ ꓔꓯ ꓬꓲ ꓪ ꓠꓺ ꓠꓬꓲ_ ꓡꓳ꓿ ꓔꓳꓹ ꓙ ꓓꓴ ꓟꓸ ꓟꓲ ꓝꓲꓸ ꓟꓽ ꓙꓳ ꓟ ꓠꓬꓲ ꓖꓴ ꓗꓪ ꓡꓴꓽ ꓠꓹ ꓟ꓾ ꓠꓱꓸ ꓐꓯ ꓚꓱꓹ ꓔꓯ ꓣꓱꓽ ꓬꓯꓼ ꓡ_ ꓡꓳ꓿
	ꓬꓲ ꓪꓴꓸ ꓕꓲꓽ ꓠꓬꓲ ꓔꓯ ꓫꓺ ꓒꓵꓽ_ ꓟ ꓔꓯ ꓔꓳꓹ ꓙ ꓢꓴ ꓕꓲ ꓣꓳ ꓠꓬ꓾ ꓦꓬꓻ ꓘꓳꓼ (12) ꓡꓳꓹ ꓬꓰ_ ꓟ ꓗꓪ꓾ ꓰ-ꓖꓶ-ꓡꓯ ꓗꓪ ꓟ ꓘꓴ ꓜꓲ ꓞꓳ ꓗꓪ ꓚꓳꓺ ꓙꓰ_ ꓕꓯ꓾ ꓔꓱꓹ ꓚꓵꓺ_ ꓟ ꓔꓯ ꓕꓶꓻ ꓕꓶꓻ_ ꓐꓰ ꓢꓷ ꓙ ꓟꓳ ꓙ ꓢꓴ ꓐꓴ ꓡꓰ ꓗꓽ_ ꓟ ꓑꓶ ꓓꓴ꓾ ꓚꓱꓹ ꓬꓲꓼ ꓡ ꓠ ꓗꓷ ꓡꓰ_ ꓡꓳ꓿ ꓬꓲ ꓰ-ꓖꓶ-ꓡꓯ ꓗꓪ ꓔꓬ ꓕꓯ꓾ ꓬꓲ ꓡꓰ ꓕꓳ ꓶ ꓡꓲꓺ ꓕꓲ ꓟ ꓔꓯꓹ ꓔ ꓢꓲ꓾ ꓖꓳ ꓟ ꓠꓬ ꓬꓲ ꓔꓯ ꓪꓴ-ꓢ ꓡꓰ ꓖꓶ ꓔ ꓟ ꓥ ꓡꓳ꓾ ꓐꓰ꓾ ꓬꓲ ꓐꓯ_ ꓡꓳ꓿ ꓕꓳ ꓶ ꓡꓲꓺ ꓖꓳ ꓟ ꓗꓪ ꓠꓬ ꓬꓲꓸ ꓪꓴꓸ ꓕꓲ ꓠꓬꓲ ꓔꓯ ꓠꓽ ꓠꓹ ꓟ ꓕꓵꓼ ꓪꓽ_ ꓐꓰ꓾ ꓬꓲ ꓪꓴꓸ ꓕꓲ ꓠꓬꓲ ꓗꓪ ꓟꓽ ꓠꓽ ꓢꓴ ꓔꓯ ꓝꓳꓹ ꓖꓶ_ ꓟ ꓐꓯ ꓘꓶꓽ ꓓꓯꓹ_ ꓡꓳ꓿ ꓟꓴ ꓗꓪ ꓗꓪ ꓐꓰ ꓞꓰꓻ ꓬꓯꓼ ꓩꓴ ꓡ ꓟ ꓥ ꓡꓳ꓾ ꓐꓰ꓾ ꓐꓯ_ ꓟ ꓕꓳ ꓶ ꓡꓲꓺ ꓖꓳ ꓟ ꓔꓯ ꓠꓬ꓾ ꓙꓱ-ꓣꓴ-ꓢ-ꓡꓱ ꓡꓳ ꓒꓱ꓾ ꓖꓳ-ꓡ-ꓖꓳ-ꓕ ꓪ ꓚꓲ ꓗꓪ ꓟ ꓢꓲꓹ-ꓟꓴ ꓢꓲ ꓫꓬ ꓦꓲ꓾ ꓔꓲꓺ ꓖꓴ ꓕꓯ ꓢꓲ ꓗꓪ ꓧꓪꓺ ꓟꓳ ꓗꓷ ꓟ ꓥ ꓡꓳ꓾ ꓐꓯ_ ꓡꓳ꓿ ꓖꓳ ꓡꓱ ꓥ_ ꓟꓲ ꓚꓵꓺ ꓚꓵꓺ ꓐꓯ_ ꓕꓯ ꓕꓳ ꓶ ꓡꓲꓺ ꓖꓳ ꓟ ꓔꓯ ꓠꓬ ꓣꓳ-ꓟ ꓡꓳ ꓒꓱ ꓗꓪ ꓟ ꓣꓳ-ꓟ ꓘꓴ ꓜꓲ ꓞꓳ ꓗꓪ ꓐꓰ ꓟꓶꓺ ꓔ_ ꓟ ꓥ ꓡꓳ꓿ ꓣꓳ-ꓟ ꓘꓴ ꓜꓲꓼ ꓞꓳ ꓗꓪ ꓟ ꓙꓵꓽ ꓢꓴ ꓐꓴ ꓠꓬ ꓕꓲ ꓤꓶꓻ ꓡꓰ ꓕꓲ ꓤꓶꓻ ꓗꓪ ꓗꓶꓸ_ ꓟ ꓟꓬꓱꓽ_ ꓐꓰ ꓬꓲꓸ ꓚꓬꓼ ꓚꓰꓼ_ ꓟ ꓬꓰ ꓗꓳꓸ ꓡ_ ꓡꓳ꓿
	ꓣꓳ-ꓟ ꓘꓴ ꓜꓲ ꓞꓳ ꓧꓳꓽ ꓢꓴ ꓐꓴ ꓠꓬ ꓬꓲ ꓪꓴꓸ ꓔꓲ ꓠꓬꓲ ꓔꓯ ꓠꓽ ꓦꓬ ꓠꓬꓲ ꓚꓬꓹ ꓠꓹ ꓟ ꓢꓯꓼ ꓕꓵꓼ ꓔꓬ ꓢꓲ꓾ ꓕꓲꓽ ꓒꓳꓹ ꓗꓪ ꓫꓵꓽ ꓠꓬꓲ ꓕꓲꓽ ꓠꓬꓲ ꓔꓯ ꓠꓽ_ ꓟ ꓠꓬ꓾ ꓪꓴ-ꓢ ꓙꓵꓽ ꓗ_ ꓐꓰ ꓧꓳꓹ_ ꓡꓳ꓾ ꓐꓰ꓾ ꓐꓯ ꓒꓬꓱꓺ ꓔꓬ ꓢꓰꓽ ꓡꓳ꓿ “ꓙꓲ-ꓢꓴ ꓢꓲꓺ ꓤ ꓐꓴ ꓡꓰ ꓢꓲꓺ ꓒ ꓦꓬ ꓠꓬꓲ ꓔꓯ ꓠꓽ ꓦꓬꓼ ꓠꓬꓲ ꓚꓬꓹ ꓗꓷ ꓥ_ ꓟꓲ꓾ ꓫꓵꓽ ꓠꓬꓲ ꓕꓲ ꓠꓬꓲ ꓠꓬ ꓪꓴ-ꓢ ꓡꓰ ꓢꓲꓺ ꓚꓰꓸ ꓔ ꓟ ꓠꓽ ꓦꓬ ꓠꓬꓲ ꓥ ꓡꓳ꓾ ꓐꓰ ꓐꓯ ꓢꓲ꓾ ꓬꓴ-ꓔ ꓡ ꓞꓳ ꓐꓴ_ ꓡꓰꓽ ꓟꓽ ꓞꓲ꓾ ꓕꓯ ꓢꓲ ꓕꓲꓽ ꓒꓳꓹ ꓗꓪ ꓐꓰ ꓪꓴ-ꓢ ꓔꓯ ꓪꓴꓸ ꓓꓵ ꓕꓱꓼ ꓢꓴ ꓐꓴ ꓡꓰ꓾ ꓦꓬ ꓠꓬꓲ ꓖꓳ ꓟ ꓔꓯ ꓫꓺ ꓒꓵꓽ ꓔꓬ_ ꓡꓳ꓾” ꓐꓰ꓾ ꓦꓬꓻ ꓘꓳꓼ (16) ꓗꓪ ꓬꓰ_ ꓟ ꓣꓳ-ꓟ ꓘꓴ ꓜꓲ ꓞꓳ ꓜꓲꓼ ꓓꓴ ꓕꓲꓽ ꓟ ꓗꓪ ꓐꓯ ꓒꓬꓱꓺ_ ꓡꓳ꓿ ꓖꓳ ꓡꓱ ꓠꓬꓲ ꓪꓴ-ꓢ ꓙꓵꓽ ꓗꓺ ꓔꓯ ꓟꓽ ꓒꓵꓽ ꓢꓴ ꓐꓴ ꓠꓬ꓾ ꓬꓲ ꓪ ꓮ ꓫꓵꓽ ꓬꓰ_ ꓟ ꓔꓯ ꓟꓽ ꓢꓷꓸ ꓟ ꓠꓽ ꓟꓽ ꓥ꓿
	ꓫꓵꓽ ꓠꓬꓲ ꓕꓲ ꓠꓬꓲ ꓔꓯ ꓫꓺ ꓒꓵꓽ ꓢꓴ ꓪꓳ-ꓓꓲ-ꓢꓶ ꓐꓴ ꓔꓯ ꓟꓶ ꓫꓵ ꓫꓵ ꓗꓸ ꓧꓪꓺ_ ꓟ ꓗꓪ꓾ ꓣꓳ-ꓟ ꓘꓴ ꓜꓲ ꓞꓳ ꓚꓱꓹ ꓔꓯ ꓔꓲꓺ ꓢꓲꓽ ꓢꓲꓽ_ ꓐꓰ ꓡꓳꓸ ꓟꓳ ꓓꓻ_ ꓡꓳ꓿ ꓬꓲ-ꓕꓲ-ꓬꓹ-ꓑꓷ (ETHIOPIA) ꓐꓰ ꓮ-ꓐꓲ-ꓢꓲ-ꓠꓲ-ꓬ (ABYSSINIA) ꓘꓴ ꓜꓲ ꓞꓳ ꓚꓺ ꓟꓲ ꓥ_ ꓟꓲ ꓬꓳꓹ ꓚꓲꓽ_ ꓡꓳ꓿ ꓦꓻ ꓕꓲꓽ ꓒꓳꓹ ꓠꓯ ꓞꓲꓹ ꓡꓰ_ ꓟ ꓦꓬ ꓠꓬꓲ ꓗꓪ ꓧꓪꓽ ꓠꓯꓺ ꓟꓲ ꓡꓴꓽ (ꓮ-ꓩ-ꓣꓲ-ꓗ ꓟꓲ ꓡꓴꓽ) ꓔꓱꓺ ꓦꓲ ꓗꓪ ꓟ ꓘꓴ ꓜꓲ ꓞꓳ ꓐꓴ ꓔꓯ ꓠꓬ꓾ ꓮꓽ ꓟ ꓥ_ ꓟꓲ ꓟꓽ ꓢꓷꓸ ꓛꓲ ꓟ ꓑꓶ ꓓꓴ꓾ ꓬꓲ ꓪ ꓠꓬ ꓚꓲ ꓛꓬ ꓙꓵꓻ ꓚꓱꓹ ꓔꓯ ꓛꓳ ꓢꓲ ꓪꓴ-ꓢ ꓔꓯ ꓗꓸ ꓘꓪ ꓘꓪ_ ꓐꓰ ꓪꓴꓸ ꓓꓵ ꓕꓱꓼ ꓪ_ ꓡꓳ꓿ ꓖꓳ ꓡꓱ ꓥ_ ꓟꓲ ꓗ ꓠꓯꓸ ꓟ ꓦꓬ ꓠꓬꓲ ꓗꓪ ꓬꓲ ꓪ ꓙꓳꓻ ꓔꓬ ꓟ ꓔꓯ ꓣꓳ-ꓟ ꓢꓷ ꓗꓷ ꓢꓲ꓾ ꓣꓳ-ꓟ ꓘꓴ ꓜꓲ ꓞꓳ ꓪꓴꓸ ꓓꓵ ꓣꓱꓽ ꓢꓴ ꓔꓯ ꓠꓬ ꓙꓲ-ꓢꓴ ꓬꓲꓸ ꓛꓲꓺ ꓚꓬꓹ ꓠꓹ ꓟ꓾ ꓮ-ꓢꓲ-ꓐꓲ-ꓠꓲ-ꓬ ꓪ ꓔꓲ ꓔꓯ ꓣꓳ-ꓟ ꓘꓴ ꓜꓲ ꓞꓳ ꓡꓰ ꓘꓶꓸ_ ꓡꓳ꓿ ꓫꓵꓽ ꓠꓬꓲ ꓕꓲ ꓠꓬꓲ ꓗꓪ ꓠꓽ ꓢꓴ ꓐꓴ ꓔꓯ ꓡꓲꓽ_ ꓟ ꓛꓬꓻ ꓒꓵꓽ ꓖꓶ ꓠꓹ ꓟ꓾ ꓕꓵꓼ ꓪꓽ ꓕꓲ ꓟ ꓐꓯ ꓒꓬꓱꓺ ꓗꓷ_ ꓡꓳ꓿ ꓖꓳ ꓡꓱ ꓥ_ ꓟꓲ ꓮ-ꓐꓲ-ꓢꓲ-ꓠꓲ-ꓬ ꓪ ꓔꓲ ꓠꓬ ꓣꓳ-ꓟ ꓕꓵꓼ ꓪ ꓔꓯ ꓟꓽ ꓓꓽ ꓔꓳꓹ ꓢꓲ ꓠꓬꓲ꓾ ꓣꓳ-ꓟ ꓘꓴ ꓜꓲ ꓞꓳ ꓢꓲꓺ ꓤ ꓐꓴ ꓔꓯ ꓬꓲ ꓙꓵꓽ_ ꓟ ꓟꓵꓽ ꓗꓪ ꓐꓰ ꓖꓼ ꓓꓳ ꓗꓷ_ ꓡꓳ꓿ ꓖꓳ ꓡꓱ ꓢꓲ ꓮ ꓠꓱ ꓟ ꓙꓵꓻ ꓚꓱꓹ ꓔꓯ ꓡꓯ ꓫꓵ ꓛꓳ ꓫꓱꓽ_ ꓡꓳ꓿
	ꓧꓪꓽ ꓠꓯꓺ ꓟꓵꓽ ꓘꓴ ꓜꓲ ꓞꓳ ꓐꓴ ꓠꓬ꓾ ꓪꓴ-ꓢ ꓙꓵꓽ ꓗ ꓔꓯ ꓛꓳ ꓢꓲ ꓫꓵꓽ ꓠꓬꓲ ꓕꓲ ꓠꓬꓲ ꓔꓯ ꓫꓺ ꓒꓵꓽ_ ꓡꓳ꓿ ꓖꓳ ꓟ_ ꓡꓰꓽ ꓟꓽ ꓞꓲ ꓣꓳ-ꓟ ꓘꓴ ꓜꓲ ꓞꓳ ꓗꓺ ꓫꓵꓺ ꓔꓯ ꓛꓳ ꓢꓲ ꓢꓲꓺ ꓒ ꓦꓬ ꓠꓬꓲ ꓗꓪ_ ꓟꓲ ꓠꓽ_ ꓡꓳ꓿ ꓣꓳ-ꓟ ꓘꓴ ꓜꓲ ꓞꓳ ꓠꓬ ꓬꓲ ꓚꓲ ꓛꓬ ꓡꓰ ꓢꓽ ꓔ_ ꓟ ꓠꓽ ꓦꓬ ꓠꓬꓲ ꓔꓯ ꓛꓵꓽ ꓔꓴ ꓠꓹ ꓟ ꓐꓱ ꓶ꓾ ꓪꓴ-ꓢ ꓬꓲ ꓠꓽ ꓦꓬ ꓠꓬꓲ ꓔꓯ ꓕꓳꓼ ꓑꓬꓺ ꓗꓷ ꓥ_ ꓟꓲ꓾ ꓕꓲꓽ ꓔꓴ ꓘꓳꓼ ꓛꓲ ꓗꓸ ꓘꓪ ꓘꓪ_ ꓐꓰ ꓪꓴꓸ ꓓꓵ ꓕꓱꓼ ꓪ ꓔꓬ ꓟ ꓧꓪꓽ ꓠꓯ ꓟꓵꓽ ꓘꓴ ꓜꓲ ꓞꓳ ꓗꓪ ꓠꓬ꓾ ꓣꓳ-ꓟ ꓘꓴ ꓜꓲ ꓞꓳ ꓥꓶꓺ_ ꓟ ꓟꓬꓱꓽ ꓔꓯ ꓟꓽ ꓘꓳ ꓣꓴ꓿ ꓣꓳ-ꓟ ꓠꓯꓸ ꓘꓪ ꓞꓰꓻ ꓓꓵꓽ ꓡꓰ ꓟ ꓦꓬ ꓠꓬꓲ ꓗꓪ꓾ ꓠꓽ ꓦꓬ ꓠꓬꓲ ꓚꓵꓺ ꓔꓯ ꓡꓳꓺ ꓩꓴ ꓗꓷ ꓢꓲ꓾ ꓠꓽ ꓦꓬ ꓠꓬꓲ ꓬꓲꓸ ꓚꓬꓼ ꓔꓯ ꓫꓺ ꓒꓵꓽ ꓠꓹ ꓟ ꓟꓽ ꓓ ꓟꓽ ꓞ ꓕꓵꓼ ꓪ ꓖꓶ_ ꓟ ꓔꓳꓹ ꓜꓳꓽ ꓗꓷ ꓥ_ ꓟꓲ꓾ ꓬꓲ ꓪ ꓗꓴꓷꓼ ꓩꓴ ꓔ ꓟ ꓟꓶ ꓗꓷ ꓟꓶ ꓕꓯ꓾ ꓪꓴ-ꓢ ꓬꓲ ꓙꓵꓽ ꓗ ꓡꓲ ꓙꓰꓽ ꓕꓲꓽ ꓙꓰꓽ ꓔꓯ ꓬꓲ ꓪ ꓞꓼ ꓐꓰ ꓛꓳ ꓫꓱꓽ_ ꓡꓳ꓿ ꓗꓳꓸ ꓗꓷ ꓟ ꓦꓬ ꓠꓬꓲ ꓗꓪ ꓐꓳ ꓚꓲ ꓔ_ ꓟ ꓕꓳ ꓶ ꓡꓰ꓾ ꓣꓳ-ꓟ ꓠꓬ ꓪꓴ-ꓢ ꓬꓲ ꓠꓽ ꓦꓬ ꓠꓬꓲ_ ꓐꓰ ꓠꓽ ꓦꓬ ꓠꓬꓲ ꓔꓯ ꓫꓺ ꓒꓵꓽ ꓢꓴ ꓔꓯ ꓮ ꓘꓶ ꓛꓲ ꓛꓴꓽ ꓙꓳ_ ꓟ_ ꓐꓰ꓾ ꓬꓲ ꓡꓰ ꓢꓲꓺ ꓚꓰꓸ ꓔ_ ꓟ ꓦꓬ ꓠꓬꓲ ꓔꓯ ꓛꓵꓽ ꓔꓴ ꓠꓹ ꓟ ꓮꓸ ꓫꓵꓽ ꓚꓱꓹ ꓣꓱꓽ ꓗꓷ ꓟ꓾ ꓕꓱ ꓟꓬ ꓫꓵꓽ ꓔꓯ ꓔꓲꓺ ꓢꓲꓽ ꓢꓲꓽ_ ꓐꓰ ꓟꓳꓸ ꓖꓶ ꓓꓳ ꓡ_ ꓡꓳ꓿ ꓬꓲ ꓪꓴ ꓕꓲꓽ ꓠꓬꓲ (ꓢꓲꓺ ꓒ ꓦꓬ ꓠꓬꓲ) ꓔꓯ ꓛꓵꓽ ꓔꓴ ꓠꓹ ꓟ꓾ ꓣꓳ-ꓟ ꓘꓴ ꓜꓲ ꓞꓳ_ ꓐꓰ ꓑ-ꓣꓳ-ꓔꓰ-ꓢꓶꓽ-ꓔꓯ ꓐꓴ ꓔꓺ ꓡꓯ ꓘꓳ_ ꓕꓯ꓾ ꓗꓳꓸ ꓗꓷ ꓟ ꓦꓬ ꓠꓬꓲ ꓗꓪ ꓒꓬꓱꓼ ꓗꓷ ꓟ ꓫꓵꓽ ꓪꓴ ꓔꓯ ꓝꓮꓲ ꓕꓲꓽ ꓧꓪꓹ ꓟꓳꓻ ꓪ_ ꓥꓳ꓾ ꓐꓰ꓾ ꓢꓲ ꓫꓬ ꓕꓳ ꓶ ꓗꓪ ꓟꓸ ꓖꓶ ꓔ_ ꓡꓳ꓿

ꓮ ꓣꓳ ꓤ ꓪꓴꓸ ꓛꓲ ꓙꓳ_ ꓟ ꓓꓴꓽ ꓪꓴ

	ꓮ ꓣꓳ ꓤ ꓪꓴꓸ ꓛꓲ_ ꓡꓰ ꓐꓰ ꓗ_ ꓟ ꓪꓴꓸ ꓛꓲ ꓤꓽ ꓠꓬꓲꓽ ꓐꓽ ꓙꓳ_ ꓟ ꓓꓴꓽ ꓪꓴ ꓡꓰ꓾ ꓡꓽ ꓪꓴꓸ ꓓꓴꓽ ꓔꓯ ꓫꓱꓸ_ ꓟ ꓓꓴꓽ ꓪꓴ ꓔꓯ ꓔꓯꓺ ꓔ ꓟ ꓣꓳ-ꓟ ꓘꓴ ꓜꓲ ꓞꓳ ꓪꓴꓸ ꓓꓵ ꓣꓱꓽ ꓢꓴ ꓔꓯ ꓞꓳ ꓤ ꓐꓴ ꓪꓴꓸ ꓓꓵ ꓕꓱꓼ ꓝꓲ ꓠꓹ ꓟ ꓬꓰ_ ꓥꓳ꓾ ꓐꓰ꓾ ꓟꓳꓸ ꓖꓶ ꓓꓴ (13) ꓕꓱꓺ ꓗꓪ ꓟꓷ ꓠꓷ ꓝꓸ ꓔ_ ꓡꓳ꓿ ꓮ ꓣꓳ ꓤ ꓪꓴ ꓛꓲ ꓙꓳ_ ꓟ ꓓꓴꓽ ꓪꓴ ꓖꓳ ꓟ ꓡꓰ “ꓓꓴꓽ ꓪꓴ ꓐꓬꓱꓽ” ꓫꓬꓹ ꓠꓹ ꓟ_ ꓐꓰ꓾ “ꓪꓴꓽ ꓪꓴꓽ ꓣꓳ ꓣꓳ ꓔꓯ ꓥ_ ꓟꓲ꓾ ꓞꓳ ꓫ ꓞꓳ ꓐꓳ ꓔꓯ ꓥ_ ꓟꓲ꓾ ꓚꓳꓺ ꓪꓴꓸ_ ꓐꓰ ꓚꓳꓺ ꓑ ꓔꓯ ꓥ_ ꓟꓲ꓾” ꓓꓴꓽ ꓪꓴ ꓬꓲꓸ ꓵꓺ ꓟꓬꓱꓺ ꓔꓳꓹ ꓠꓷꓼ ꓠꓹ ꓟ ꓐꓯ ꓖꓶ_ ꓡꓳ꓿ ꓟꓳ 13ꓽ11-16꓿ ꓮ ꓣꓳ ꓤ ꓪꓴꓸ ꓛꓲ ꓙꓳ_ ꓟ ꓓꓴꓽ ꓪꓴ ꓠꓬ ꓟꓷ-ꓗꓴꓷꓼ ꓔꓯ ꓔꓯꓺ ꓔ ꓟ ꓥ ꓡꓳ꓿ ꓬꓲꓸ ꓪꓴꓸ ꓕꓲ ꓠꓬꓲ ꓔꓯ ꓠꓽ ꓠꓹ ꓟ ꓙꓵꓽ ꓗ ꓔꓶꓺ ꓢꓲ ꓑ ꓫꓬ ꓐꓴ ꓔꓯ ꓟꓽ ꓓ ꓟꓽ ꓞ ꓬꓰ_ ꓟ ꓦꓬ ꓠꓬꓲ ꓗꓪ꓾ ꓟꓷ ꓠꓷ ꓝ ꓘꓶꓽ ꓕꓱ ꓟ ꓐꓲꓺ ꓡ_ ꓥꓳ꓿ ꓬꓲ ꓪꓴꓸ ꓕꓲꓽ ꓠꓬꓲ ꓔꓯ ꓫꓺ ꓒꓵꓽ_ ꓟ ꓠꓬ ꓣꓳ-ꓟ ꓘꓴ ꓜꓲ ꓞꓳ ꓬꓲ ꓪꓽ ꓠꓬꓲ_ ꓟ ꓔꓯ ꓟꓳꓸ ꓖꓶ ꓓꓳ ꓡ_ ꓡꓳ꓾ ꓐꓰ꓾ ꓣꓳ-ꓟ ꓘꓴ ꓜꓲ ꓞꓳ ꓡꓰ ꓐꓯ_ ꓡꓳ꓿
	“ꓬꓲ ꓪꓴ ꓓꓵ ꓫꓵꓽ ꓟ ꓗꓪ ꓟ ꓕꓲꓽ ꓟ ꓠꓬ꓾ ꓢꓰꓼ ꓗꓷ ꓠꓬꓲ ꓟ_ ꓡꓰ ꓐꓰ ꓗ_ ꓟ ꓔꓯ ꓥꓪ ꓟꓳ_ ꓡꓳ꓿ ꓢꓰꓼ ꓗꓷ ꓠꓬꓲ ꓟ_ ꓡꓰ ꓐꓰ ꓗ_ ꓟ ꓪꓴꓸ ꓓꓵ ꓖꓳ ꓟ ꓠꓬ ꓓꓻ ꓡꓰꓳ꓿ ꓟꓵꓽ ꓗꓳꓹ ꓓꓵ ꓓꓵ ꓢꓴ ꓠꓬ ꓓꓴꓽ ꓪꓴ ꓑꓶ ꓓꓴ ꓓꓵ ꓙ ꓟꓶꓻ ꓢꓲ ꓬꓲ ꓔꓯ ꓛꓳ ꓙꓰ_ ꓥꓳ꓿” ꓟꓳ 13ꓽ3꓿ 'ꓢꓰꓼ ꓗꓷ ꓠꓬꓲ ꓟ_ ꓡꓰ ꓐꓰ ꓗ_ ꓟ' ꓐꓯ_ ꓟ ꓠꓬ꓾ (1798) ꓘꓳꓼ꓾ ꓣꓳ-ꓟ ꓘꓴ ꓜꓲ ꓞꓳ ꓪꓴꓸ ꓓꓵ ꓣꓱꓽ ꓢꓴ ꓞꓰꓻ ꓬꓯꓼ ꓙꓰ_ ꓟ ꓔꓯ ꓖꓴꓺ_ ꓡꓳ꓿ “ꓢꓰꓼ ꓗꓷ ꓠꓬꓲ ꓟ_ ꓡꓰ ꓐꓰ ꓗ_ ꓟ ꓓꓴꓽ ꓪꓴ ꓖꓳ ꓟ ꓓꓻ ꓡꓰꓳ꓿ ꓟꓵꓽ ꓗꓳꓹ ꓓꓵ ꓓꓵ ꓢꓴ ꓠꓬ ꓓꓴꓽ ꓪꓴ ꓑꓶ ꓓꓴ ꓓꓵꓽ ꓙ ꓟꓶ ꓢꓲ ꓬꓲ ꓔꓯ ꓛꓳ ꓙꓰ_ ꓡꓳ꓾” ꓐꓰ꓾ ꓟꓷ ꓠꓷ ꓝ ꓒ ꓡꓰ ꓐꓯ_ ꓡꓳ꓿ “ꓝꓴꓲ ꓓꓽ ꓟ ꓙꓳ ꓢꓴ” ꓖꓳ ꓕꓲ ꓣꓳ ꓠꓬ꓾ ꓟꓲ ꓠꓯ ꓡꓳꓹ ꓬꓰ_ ꓗꓪ ꓛꓲ ꓬꓲ ꓗꓶꓸ_ ꓟ ꓟꓬꓱꓽ ꓔꓯ ꓡꓯ ꓫꓵ ꓬꓰ_ ꓥꓳ꓾ ꓐꓰ꓾ 2 ꓕꓰ 2ꓽ3-8 ꓗꓪ ꓝꓲ ꓓꓴ ꓒꓳ-ꓡꓳ ꓡꓰ ꓐꓯ_ ꓡꓳ꓿ ꓖꓳ ꓡꓱ ꓥ_ ꓟꓲ “ꓟꓵꓽ ꓔꓶꓺ ꓟꓲ ꓔꓶꓺ_ ꓕꓯ_ ꓡꓰ ꓬꓲ ꓪ ꓟꓬꓱꓺ ꓠꓬ꓾ ꓢꓰꓼ ꓗꓷ ꓠꓬꓲ ꓟ ꓮ ꓣꓳ ꓤ ꓬꓲ ꓢꓯꓼ ꓟꓬ ꓕꓳ ꓶ ꓗꓪ ꓟꓽ ꓐꓳ ꓔ_ ꓟ꓾ ꓟꓲ ꓠꓯ ꓗꓪ ꓔꓬ ꓢꓴ ꓥ ꓕ ꓑꓳ ꓬꓲ ꓔꓯ ꓪꓴꓸ ꓓꓵ ꓕꓱꓼ_ ꓥꓳ꓿ ꓟꓳ 13ꓽ8꓿ ꓣꓳ-ꓟ ꓘꓴ ꓜꓲ ꓞꓳ ꓪꓴꓸ ꓓꓵ ꓣꓱꓽ ꓢꓴ ꓠꓬ꓾ ꓬꓲ ꓪꓴꓸ ꓕꓲꓽ ꓠꓬꓲ ꓔꓯ ꓫꓺ ꓒꓵꓽ ꓢꓴ ꓡꓰ ꓪꓴꓸ ꓓꓵ ꓕꓱꓼ_ ꓟ ꓔꓯ ꓕꓲ ꓤꓶꓻ ꓡꓰ ꓕꓲ ꓤꓶꓻ ꓗꓪ ꓘꓳ ꓣꓴ ꓟꓶ_ ꓥꓳ꓿ 
	ꓦꓬꓻ ꓘꓳꓼ (19) ꓬꓲ ꓔꓱꓺ ꓦꓲꓺ ꓗꓪ ꓐꓰ ꓪꓴꓸ ꓔꓴ ꓢꓲ ꓟꓷ ꓠꓷ ꓝ ꓘꓶꓽ ꓔꓯ ꓧꓪꓺ ꓟꓰꓹ ꓠꓬꓲ ꓢꓴ ꓐꓴ ꓡꓰ꓾ ꓟꓲ ꓠꓯ ꓔꓯ ꓢꓷ ꓙ ꓟꓳ ꓙ ꓘꓶꓽ ꓕꓱ ꓟ ꓐꓯ ꓟꓸ ꓖꓶ_ ꓡꓳ꓿ ꓮ ꓟꓶ ꓠꓬ ꓟꓷ ꓠꓷ ꓝ ꓘꓶꓽ ꓖꓳ ꓟ ꓐꓲꓺ ꓡ ꓠꓹ ꓟ ꓮꓽ ꓘꓶꓸ ꓠꓶꓽ_ ꓥꓳ꓿ ꓬꓲ ꓪꓴꓸ ꓕꓲ ꓠꓬꓲ ꓔꓯ ꓠꓽ_ ꓟ ꓠꓬ ꓪꓴ-ꓢ ꓕꓵꓼ ꓪ ꓥ ꓡꓳ꓾ ꓐꓰ꓾ ꓑ-ꓣꓳ-ꓔꓰ-ꓢꓶꓽ ꓔꓯ ꓐꓴ ꓡꓰ ꓐꓯ ꓔꓬ ꓥ_ ꓟꓲ꓾ ꓕꓵꓼ ꓪꓽ ꓖꓳ ꓟ ꓬꓲ ꓗꓸ ꓚꓵꓺ ꓟꓸ ꓟꓲ ꓝꓲ ꓔꓯ  ꓣꓳ-ꓟ ꓟꓸ ꓒ ꓐꓴ ꓟꓳꓸ ꓖꓶ ꓟꓽ ꓐ ꓡ ꓟ_ ꓡꓰ ꓐꓰ꓾ ꓑ-ꓣꓳ-ꓔꓰ-ꓢꓶꓽ-ꓔꓯ  ꓐꓴ ꓥ_ ꓟꓲ ꓟꓳꓸ ꓖꓶ ꓟꓽ ꓐ ꓡ꓿ ꓬꓲ ꓪꓴꓸ ꓕꓲꓽ ꓠꓬꓲ ꓗꓪ ꓠꓽ ꓢꓴ ꓔꓯ ꓐꓯ ꓟꓴ ꓘꓶꓽ_ ꓥꓳ꓾ ꓐꓰ꓾ ꓝꓮꓲ ꓕꓲ ꓧꓪꓹ ꓚꓺ ꓖꓶ_ ꓥꓳ꓿ ꓮ ꓟ ꓚꓺ ꓟꓸ ꓖꓶ ꓪꓴꓸ ꓔꓴ ꓔꓬ_ ꓥꓳ꓿
	ꓣꓳ-ꓟ ꓘꓴ ꓜꓲ ꓞꓳ ꓢꓷ ꓠꓲꓹ ꓙꓳ_ ꓟ ꓠꓽ ꓓꓵꓽ ꓙ ꓟꓶꓻ ꓡꓰ ꓠ ꓛꓲ ꓥ ꓡꓳ꓿ ꓬꓲ ꓪꓴꓸ ꓕꓲꓽ ꓠꓬꓲ ꓔꓯ ꓠꓽ_ ꓟ ꓗꓪ ꓐꓰ ꓑ-ꓣꓳ-ꓔꓰ-ꓢꓶꓽ-ꓔꓯ ꓐꓴ ꓠꓬ ꓬꓲ ꓪ (ꓣꓳ-ꓟ) ꓔꓯ ꓒꓵꓽ ꓖꓶꓽ ꓡ_ ꓥꓳ꓾ ꓐꓯ_ ꓟ_ ꓐꓰ꓾ ꓑ-ꓣꓳ-ꓔꓰ-ꓢꓶꓽ-ꓔꓯ ꓐꓴ ꓠꓬ ꓣꓳ-ꓟ ꓚꓱꓹ ꓔꓯ ꓣꓱꓽ ꓢꓲ ꓬꓲꓸ ꓪꓴꓸ ꓕꓲ ꓠꓬꓲ ꓔꓯ ꓠꓽ ꓝꓲ ꓠꓹ ꓟ ꓞꓳ ꓤ ꓔꓯ ꓟꓽ ꓓ ꓟꓽ ꓞ ꓬꓰ_ ꓥꓳ꓾ ꓐꓯ_ ꓟ ꓔꓯ ꓣꓳ-ꓟ ꓘꓴ ꓜꓲ ꓞꓳ ꓢꓷ ꓔ_ ꓡꓳ꓿ ꓟꓬꓱꓽ ꓖꓳ ꓟ ꓐꓱ ꓶ ꓣꓳ-ꓟ ꓠꓬ ꓑ-ꓣꓳ-ꓔꓰ-ꓢꓶꓽ-ꓔꓯ ꓐꓴ ꓔꓯ ꓔꓳꓹ ꓙ ꓬꓰ ꓙ ꓠꓹ ꓟ ꓙ ꓖꓶ ꓔ ꓥꓳ꓾ ꓐꓯ_ ꓟ ꓔꓯ ꓢꓷ ꓡꓰ ꓠꓹ ꓟ ꓟꓽ ꓫ꓿
	ꓣꓳ-ꓟ ꓘꓴ ꓜꓲ ꓞꓳ ꓠꓬ ꓘꓴ ꓜꓲ ꓞꓳ ꓪꓴꓸ ꓓꓵ ꓣꓱꓽ ꓢꓴ_ ꓐꓰ ꓧꓳꓽ ꓪꓴꓸ ꓟꓴ ꓢꓴ ꓜꓲꓼ ꓓꓴ (ꓗꓳ-ꓟꓲ-ꓔꓲ) ꓠꓯꓸ ꓘꓪ ꓗꓪ ꓮꓸ ꓓꓲꓽ ꓪꓴꓽ_ ꓟ ꓜꓴꓻ ꓕꓲ ꓟ ꓔꓯ ꓔꓶꓺ ꓔ_ ꓡꓳ꓿ ꓟꓶꓽ ꓟꓶꓽ ꓫꓬꓹ ꓫꓬꓹ ꓟ ꓜꓴꓻ ꓓꓵꓽ ꓢꓴ ꓐꓴ ꓠꓬ ꓗꓴꓷꓼ ꓫꓵꓽ ꓗꓴꓷꓼ ꓙꓰꓽ ꓗꓪ ꓔꓬ ꓟ ꓞꓳ ꓫꓵꓽ ꓞꓳ ꓙꓰꓽ ꓥ ꓥ_ ꓟꓲ꓾ ꓣꓳ-ꓟ ꓘꓴ ꓜꓲ ꓞꓳ ꓪꓴꓸ ꓓꓵ ꓣꓱꓽ ꓢꓴ ꓔꓯ ꓕꓲ ꓠꓲꓹ ꓕꓲ ꓪꓺꓼ ꓛꓳ ꓒꓵꓽ_ ꓡꓳ꓿ ꓚꓲ ꓛꓬ ꓗꓴꓷꓼ ꓙꓵꓽ ꓢꓴ ꓐꓴ ꓔꓯ ꓒꓵꓽ ꓛꓳ ꓠꓹ ꓟ ꓪꓵꓼ ꓔ ꓥ_ ꓟꓲ꓾ ꓘꓳ ꓫꓱ ꓫꓱ_ ꓗꓪ ꓠꓽ꓾ ꓣꓳ-ꓟ ꓘꓴ ꓜꓲ ꓞꓳ ꓪꓴꓸ ꓓꓵ ꓣꓱꓽ ꓢꓴ ꓔꓯ ꓒꓵꓽ ꓛꓳ ꓠꓹ ꓟ ꓪꓵꓼ ꓔ_ ꓡꓳ꓿
	ꓘꓴ ꓜꓲ ꓞꓳ ꓖꓳ ꓟ ꓠꓬ ꓗꓴꓷꓼ ꓫꓵꓽ ꓪꓴ ꓗꓪ ꓥ_ ꓟꓲ ꓟꓽ ꓓ ꓟꓽ ꓞ ꓑꓵꓺ ꓓꓵꓽ ꓡ ꓢꓲ꓾ ꓬꓲ ꓪ ꓦꓰꓼ ꓖꓴ ꓟꓶ ꓡꓰ ꓗꓸ ꓠꓯꓸ ꓠꓬ꓾ ꓗꓴꓷꓼ ꓑ ꓫꓬ ꓐꓰ ꓢꓲꓽ ꓒ ꓪ ꓔꓲ ꓐꓴ ꓐꓬꓺ ꓡꓰ ꓛꓵꓽ ꓡꓰ_ ꓗꓪ ꓛꓲ꓾ ꓬꓲ ꓪ ꓚꓲ ꓛꓬ ꓔꓶꓺ ꓙꓱꓼ ꓬꓰ ꓐꓲ ꓡꓰ ꓠꓹ ꓟ ꓢꓯꓼ ꓕꓵꓼ_ ꓡꓳ꓾ ꓐꓰ꓾ ꓚꓺ ꓟꓲ ꓗꓪ ꓟ ꓗꓸ ꓚꓵꓺ ꓡꓰ ꓟꓳꓸ ꓖꓶ ꓓꓳ ꓡ_ ꓡꓳ꓿
	ꓚꓲ ꓛꓬ ꓘꓴ ꓜꓲ ꓞꓳ ꓠꓬ ꓮ ꓕꓯ_ ꓟꓲ ꓑꓶꓸ ꓡꓰ_ ꓟ ꓟꓽ ꓙꓳ ꓗꓳꓸ꓾ ꓐꓰ꓾ ꓣꓳ-ꓟ ꓘꓴ ꓜꓲ ꓞꓳ ꓡꓰ ꓘꓶꓽ ꓘꓹ ꓔꓬ_ ꓡꓳ꓿ ꓑ-ꓣꓳ-ꓔꓰ-ꓢꓶꓽ-ꓔꓯ ꓐꓴ ꓠꓬ ꓢꓲꓺ ꓒ ꓦꓬ ꓠꓬꓲ ꓔꓯ ꓛꓵꓽ ꓔꓴ_ ꓟ ꓟꓬꓱꓽ ꓗꓪ ꓣꓳ-ꓟ ꓘꓴ ꓜꓲ ꓞꓳ ꓔꓯ ꓬꓰ ꓙ ꓓꓴ ꓓꓰꓽ ꓔꓬ ꓕꓯ ꓥ_ ꓟꓲ꓾ ꓬꓲ ꓪ ꓮ ꓫꓵꓽ ꓬꓰ ꓔꓬ ꓟ ꓔꓯ ꓬꓲ ꓪ ꓟꓽ ꓢꓷ꓿ ꓑ-ꓣꓳ-ꓔꓰ-ꓢꓶꓽ-ꓔꓯ ꓐꓴ ꓠꓬ ꓬꓲ ꓪ ꓔꓶꓺ ꓙꓱꓼ ꓬꓰ ꓐꓲ ꓡꓰ ꓝꓲ ꓠꓹ ꓟ ꓓꓵꓽ ꓙ ꓞꓷꓹ ꓔ ꓢꓲ ꓢꓯꓼ ꓕꓵꓼ ꓔꓬ ꓕꓯ꓾ ꓣꓳ-ꓟ ꓘꓴ ꓜꓲ ꓞꓳ ꓠꓬ ꓒꓲꓼ ꓬꓰ ꓟ ꓬꓲ ꓪ ꓙꓵꓽ ꓪ ꓔꓯ ꓝꓮꓲ ꓫꓬꓹ ꓔꓶꓺ ꓠꓹ ꓟ ꓚꓴꓽ ꓬꓲꓹ ꓓꓶꓽ ꓔꓬ_ ꓡꓳ꓿ ꓗꓴꓷꓼ ꓙꓵꓽ ꓢꓴ ꓕꓯ ꓢꓲ ꓗꓪ ꓘꓴ ꓜꓲ ꓞꓳ ꓙꓵꓽ ꓪ ꓣꓱꓽ_ ꓟ ꓙꓵꓽ ꓗ ꓕꓲ ꓟ ꓔꓯ ꓔꓶꓺ ꓗꓷ_ ꓡꓳ꓿ ꓘꓴ ꓜꓲ ꓞꓳ ꓠꓬ ꓗꓴꓷꓼ ꓙꓵꓽ ꓗ ꓔꓯ ꓣꓱꓽ ꓢꓲ ꓦ ꓡꓱ ꓚꓱꓹ ꓗꓪ ꓟꓽ ꓓ ꓟꓽ ꓞ ꓬꓰ_ ꓥꓳ꓿ ꓟꓽ ꓟꓶ ꓫꓵ ꓕꓯ ꓦ ꓡꓱ ꓚꓱꓹ_ ꓐꓰ ꓗꓴꓷꓼ ꓙꓵꓽ ꓚꓱꓹ ꓔꓯ ꓦꓱꓹ ꓔ ꓟ ꓙꓵꓽ ꓚꓱꓹ ꓡꓰ ꓞꓳ ꓤ ꓢꓲꓺ ꓦꓰꓽ ꓠꓲꓹ ꓔꓯ ꓠꓬꓲꓸ ꓔ_ ꓥꓳ꓿ ꓖꓳ ꓡꓱ ꓒꓬꓱꓼ ꓡ_ ꓕꓯ꓾ ꓣꓳ-ꓟ ꓘꓴ ꓜꓲ ꓞꓳ ꓧꓪꓸ ꓡꓰ_ ꓥꓳ꓿
	ꓑ-ꓣꓳ-ꓔꓰ-ꓢꓶꓽ-ꓔꓯ ꓐꓴ ꓠꓬ ꓣꓳ-ꓟ ꓪꓺ ꓗꓪ ꓐꓰ ꓡꓲꓹ ꓙꓰ ꓟꓽ ꓓ ꓠ ꓛꓲ ꓪꓴꓻ ꓓꓳꓽ ꓡꓰ ꓗ ꓠꓯꓸ ꓢꓲ_ ꓡꓰꓽ꓾ ꓣꓳ-ꓟ ꓘꓴ ꓜꓲ ꓞꓳ ꓚꓴꓽ ꓬꓲꓹ ꓔꓯ ꓚꓬꓹ ꓪ_ ꓥꓳ꓿ ꓣꓳ-ꓟ ꓙꓵꓻ ꓚꓱꓹ ꓠꓬ ꓗꓴꓷꓼ ꓙꓵꓽ ꓗ ꓔꓶꓺ ꓖꓴ ꓗꓳꓹ ꓗꓪ ꓥ_ ꓟꓲ꓾ ꓘꓴ ꓜꓲ ꓝꓳ ꓗꓪ ꓥ_ ꓟꓲ꓾ ꓞꓳ ꓤ ꓠꓲꓹ ꓟ ꓗꓪ ꓥ_ ꓟꓲ ꓠꓬꓲ ꓖꓴ ꓣꓴ ꓢꓲ ꓙꓵꓽ ꓡ_ ꓥꓳ꓿ ꓣꓳ-ꓟ ꓠꓬ ꓓꓶꓽ ꓡꓯ ꓘꓳ ꓠꓹ ꓟ ꓦꓬ ꓠꓬꓲ ꓛꓲ ꓡ_ ꓕꓯ꓾ ꓬꓲ ꓪ ꓔꓶꓺ ꓙꓱꓼ ꓙꓳ_ ꓟ_ ꓡꓰ ꓐꓰ ꓡꓯ ꓫꓵ ꓣꓱꓽ ꓬꓰ ꓠꓹ ꓟ꓾ ꓬꓲ ꓕꓲꓽ ꓜꓴ ꓗꓪ ꓔꓺ ꓢꓴ ꓔꓯ ꓢꓯꓼ ꓖꓶ_ ꓥꓳ꓿ ꓢꓴ ꓟꓽ ꓧꓪꓸ ꓛꓲ ꓔꓬ ꓕꓯ ꓞꓼ ꓐꓰ ꓣꓴꓻ ꓓꓳꓽ ꓡꓰ ꓝꓲ_ ꓟ ꓠꓬ꓾ ꓣꓳ-ꓟ ꓠꓲꓹ ꓒꓴ_ ꓟ ꓚꓱꓹ ꓥ ꓡꓳ꓿ ꓪꓴ-ꓢ ꓬꓲ ꓐꓯ ꓘꓶ ꓔꓯ ꓙꓵꓻ ꓢꓲ ꓛꓳ ꓫꓱꓽ ꓔꓬ ꓢꓴ ꓐꓴ ꓠꓬ꓾ ꓗꓸ ꓧꓪꓺ_ ꓟ ꓔꓳꓹ ꓜꓳꓽ_ ꓥꓳ꓿














36 ꓕꓱꓺ

ꓠꓶꓽ ꓡ ꓔꓬ ꓟ ꓔꓳꓹ ꓡꓯ ꓘꓳ ꓓꓴ

	ꓟꓴ ꓗꓪ ꓗꓪ ꓔꓳꓹ ꓡꓯꓼ ꓘꓳ_ ꓟ ꓦꓬ ꓠꓬꓲ ꓗꓪ ꓐꓰ ꓪꓴꓸ ꓔꓴ ꓢꓲ ꓢ-ꓓꓯ ꓡꓰ ꓚꓴꓽ ꓬꓲꓹ ꓓꓶꓽ ꓚꓵꓺ ꓔ ꓟ ꓠꓬ꓾ ꓪꓴ-ꓢ ꓬꓲ ꓙꓵꓽ ꓗ ꓔꓯ ꓒꓬꓹ ꓩꓴ ꓗꓷ ꓠꓹ ꓟ ꓥ ꓡꓳ꓿ ꓙꓵꓽ ꓗ ꓮ ꓙꓵꓽ ꓔꓯ ꓒꓬꓹ ꓩꓴ ꓗꓷ_ ꓟ_ ꓐꓰ ꓙꓵꓽ ꓗ (10) ꓙꓰꓽ ꓗꓪ ꓟ ꓕꓲꓽ ꓙꓰꓽ ꓙꓰꓽ ꓔꓯ ꓒꓬꓹ ꓩꓴ ꓗꓷ_ ꓟ ꓠꓬ ꓕꓲꓽ ꓡꓰꓹꓼ ꓥꓶꓺ_ ꓟ ꓥ ꓡꓳ꓿ ꓙꓵꓽ ꓗ ꓕꓲ ꓙꓰꓽ ꓔꓯ ꓛꓬꓻ ꓗꓷ ꓢꓴ ꓠꓬ ꓙꓵꓽ ꓗ ꓮ ꓙꓵꓽ ꓡꓱꓸꓼ ꓔꓯ ꓟꓽ ꓒꓵꓽ ꓟ ꓟꓳꓸ ꓖꓶ ꓓꓳ ꓡ_ ꓡꓳ꓿ ꓬꓲ ꓠꓬ ꓙꓵꓽ ꓗ ꓔꓯ ꓛꓬꓻ ꓗꓷ ꓢꓴ ꓕꓲꓽ ꓒꓳꓹ ꓗꓪ ꓦꓰꓼ ꓞꓹ ꓔꓬ ꓠꓬꓲ꓾ ꓙꓵꓽ ꓗ “ꓮ ꓙꓵꓽ ꓔꓯ ꓛꓬꓻ ꓗꓷ_ ꓟ ꓒꓬꓱꓼ ꓡ_ ꓥꓳ꓿” ꓬ 2ꓽ10꓿
	ꓢ-ꓓꓯ ꓠꓬ ꓢꓲ ꓫꓬ ꓕꓳ ꓶ ꓗꓪ ꓟ ꓙꓵꓻ ꓚꓱꓹ ꓔꓯ ꓧꓶꓸ ꓙꓰ ꓝꓲ ꓠꓬꓲ꓾ ꓞꓳ ꓤ ꓬꓲ ꓔꓴꓺ ꓬꓲ ꓟꓶꓽ ꓠꓬ ꓙꓵꓻ ꓚꓱꓹ ꓥꓳꓽ ꓡꓰꓳ꓿ ꓔꓱꓹ_ ꓟ_ ꓐꓰ ꓟꓽ ꓔꓱꓹ ꓟ ꓠꓬꓲꓽ ꓗꓴꓸ ꓚꓸꓼ ꓗꓪ ꓒꓬꓱꓼ ꓞꓹ ꓔꓬ ꓟ ꓡꓳꓹ ꓬꓰ_ ꓟ ꓟꓯꓼ ꓘꓶꓽ ꓠꓬ꓾ ꓢꓲ ꓫꓬ ꓕꓳ ꓶ_ ꓐꓰ ꓡꓲꓽ ꓤ ꓒꓰꓼ ꓤ꓾ ꓥ ꓠꓬ ꓛꓵꓸ ꓟꓲ ꓠꓬꓲꓽ ꓗꓴꓸ ꓚꓸꓼ ꓗꓪ ꓦꓰꓼ ꓕꓶꓻ ꓞꓹ_ ꓟ ꓙꓵꓽ ꓗ (10) ꓙꓰꓽ_ ꓐꓰ ꓗꓪ' ꓫꓵꓽ_ ꓡꓳ꓿ ꓢꓲ ꓫꓬ ꓕꓳ ꓶ ꓔꓯ ꓠꓬ ꓞꓳ ꓤ ꓐꓴ ꓡꓯꓼ ꓟꓶ ꓓ_ ꓥ_ ꓟꓲ꓾ ꓠꓲꓸ ꓐꓱ ꓤꓽ_ ꓡꓰꓽ ꓢꓲ ꓫꓬ ꓕꓳ ꓶ ꓔꓯ ꓚꓲ ꓛꓬ ꓤꓶꓻ ꓐꓱ ꓶ ꓚꓱꓹ ꓖꓴꓺ ꓟꓸ ꓖꓶ ꓓꓴ ꓬꓰ_ ꓡꓳ꓿ ꓘꓴ ꓜꓲꓼ ꓞꓳ ꓠꓯꓸꓼ ꓗꓪ ꓔꓬ ꓟ ꓞꓳ ꓤ ꓐꓴ ꓥ_ ꓟꓲ ꓟꓵꓽ ꓚꓰꓼ ꓟꓲ ꓚꓰꓼ_ ꓟ꓾ ꓞꓳ ꓤ ꓐꓴ ꓝꓴꓲ ꓠꓯꓸꓼ ꓗꓪ ꓞꓰꓻ ꓓꓵꓽ ꓡꓰ_ ꓟ꓾ ꓝꓴꓲ ꓑꓲꓸ ꓓꓴ ꓟꓬꓱꓽ_ ꓐꓰ ꓙꓵꓽ ꓗ (10) ꓙꓰꓽ꓾ ꓕꓱ ꓡꓱ ꓫꓵꓽ ꓬꓳꓹ ꓚꓲꓽ_ ꓟ ꓙꓵꓻ ꓚꓱꓹ ꓮ ꓙꓵꓽ ꓡꓱꓸꓼ ꓔꓯ ꓟꓽ ꓘꓳ ꓣꓴ ꓢꓴ ꓙꓳ_ ꓟ_ ꓡꓰ ꓐꓰ꓾ ꓕꓲ ꓐꓱ ꓕꓲꓽ ꓟꓲ ꓔꓯ ꓟꓽ ꓘꓳ ꓣꓴ ꓢꓴ_ ꓟꓲ ꓙꓳ_ ꓡꓳ꓿ ꓢꓲ ꓫꓬ ꓕꓳ ꓶ ꓔꓯ ꓕꓲ ꓦ ꓕꓲꓽ ꓠꓲꓹ ꓟ ꓡꓱꓸꓼ ꓦ ꓡꓱ ꓐꓳ_ ꓟ ꓠꓬ꓾ ꓢꓯꓼ ꓐꓽ_ ꓟ ꓬꓲ ꓢꓷ ꓡꓰ ꓓꓴ ꓥ ꓡꓳ꓾ ꓐꓰ꓾ ꓞꓳ ꓤ ꓟꓬꓽ ꓐꓱ ꓓꓵꓽ ꓙ_ ꓡꓳ꓿
	ꓢꓲꓹ_ ꓐꓰ ꓭꓸ ꓘꓴꓸ ꓡꓰ ꓢꓲꓺ ꓐꓬꓱꓽ ꓫꓬꓹ_ ꓟ ꓠꓬ ꓟꓽ ꓫ ꓟ_ ꓡꓰ ꓐꓰ꓾ ꓥꓳꓽ ꓡꓰ_ ꓟ ꓙꓵꓻ ꓚꓱꓹ ꓢꓲꓺ ꓐꓬꓱꓽ ꓑꓵꓹ ꓠꓹ ꓟ ꓥ_ ꓟꓲ꓾ ꓢ-ꓓꓯ ꓐꓱ ꓶ ꓫꓸ_ ꓟ ꓟꓬꓱꓽ ꓟꓽ ꓥ꓿ ꓬꓲ ꓠꓬ ꓪꓴ-ꓢ ꓬꓲ ꓗꓴꓺ ꓒꓬꓱꓽ_ ꓐꓰ ꓬꓲ ꓢꓲꓺ ꓠꓲꓹ ꓔꓯ ꓟꓳꓸ ꓟꓽ ꓔꓱꓹ ꓟ ꓟꓸ ꓖꓶ ꓢꓲ꓾ ꓞꓳ ꓤ ꓐꓴ ꓪꓴ-ꓢ ꓔꓯ ꓡꓳꓸ ꓥꓳꓽ ꓡꓰ꓾ ꓘꓳ ꓣꓴ ꓥꓳꓽ ꓡꓰ ꓝꓲ_ ꓡꓳ꓿ ꓬꓲ ꓠꓬ ꓢꓲ ꓫꓬ ꓕꓳ ꓶ ꓗꓪ ꓥ_ ꓟꓲ꓾ ꓙꓲ-ꓢꓴ ꓬꓲ ꓤꓶꓻ ꓗꓪ ꓥ_ ꓟꓲ꓾ ꓚꓰꓼ ꓫꓵꓽ ꓗꓳ ꓡꓰ ꓗꓪ ꓥ_ ꓟꓲ꓾ ꓔꓲꓺ ꓢꓲꓽ ꓢꓲꓽ_ ꓐꓰ ꓟꓳꓸ ꓖꓶ ꓔ_ ꓟ ꓪꓴ-ꓢ ꓠꓬꓲ ꓖꓴ ꓗꓪ꓾ ꓞꓳ ꓤ ꓓꓵꓽ ꓙ ꓚꓱꓹ ꓢꓲꓺ ꓐꓬꓱꓽ ꓔꓯ ꓲ' ꓔ_ ꓡꓳ꓿ ꓟꓴꓺ ꓕꓲꓸ ꓢꓳ ꓦꓲ_ ꓐꓰ ꓦ ꓡꓱ ꓚꓱꓹ ꓢꓳ ꓦꓲ ꓗꓪ ꓟ ꓓꓵꓽ ꓙ ꓚꓱꓹ ꓢꓷ ꓠꓲꓹ ꓙꓳ ꓢꓴ ꓐꓴ꓾ ꓟꓴ ꓖꓪ ꓐꓳ ꓒ ꓐꓴ꓾ ꓗꓴꓷꓼ ꓫꓵꓽ ꓪꓴ ꓢꓷ ꓢꓴ ꓐꓴ_ ꓐꓰ ꓓꓳꓽ ꓕꓳ ꓶ ꓐꓳ ꓢꓴ ꓐꓴ ꓬꓲ ꓪ ꓪꓴ-ꓢ ꓠꓬ꓾ ꓬꓲ-ꓡꓲ-ꓬ ꓦꓬ ꓠꓬꓲ ꓗꓪ ꓟ ꓑ-ꓡꓽ ꓢꓲꓺ (ꓒꓲ-ꓠꓲ-ꓢꓲ ꓟꓵꓽ ꓗꓪ ꓟ ꓟꓲꓽ ꓟꓲ ꓢꓲꓺ (THE SUN-GOD OF PHOENICIA) ꓕꓯ ꓢꓲ ꓙꓲꓻ_ ꓡꓳ ꓟꓽ ꓥ꓿
	ꓪꓴ-ꓢ ꓙꓵꓽ ꓗ ꓔꓯ ꓛꓳ ꓒꓵꓽ ꓟꓽ ꓛꓵ꓾ ꓐꓰ꓾ ꓟꓸ ꓖꓶ_ ꓟ ꓢꓶꓸ ꓟꓽ ꓞꓲ ꓪꓴ-ꓢ ꓬꓲ ꓙꓵꓽ ꓪ ꓔꓯ ꓠꓻ ꓡꓰ ꓝꓲ_ ꓟ ꓚꓱꓹ ꓠꓱꓸ ꓐꓯ ꓟꓽ ꓙꓳ꓿ ꓟꓸ ꓘꓶꓽ ꓖꓳ ꓟ ꓕꓯ ꓢꓲ ꓪꓴ-ꓢ ꓬꓲ ꓙꓵꓽ ꓪ ꓔꓯ ꓘꓳ ꓫꓱ ꓫꓱ_ ꓐꓬꓺ ꓡꓰ ꓝꓲ_ ꓟ ꓛꓬꓻ ꓖꓴ ꓥꓳꓽ ꓖꓴ ꓠꓱꓸ ꓐꓯ ꓟꓽ ꓙꓳ꓿ ꓗꓴꓷꓼ ꓗꓪ ꓐꓰ ꓔꓶꓺ ꓔ_ ꓟ ꓙꓵꓽ ꓗ ꓠꓬ ꓑ ꓫꓬ ꓐꓴ ꓔꓯ ꓠꓬꓲꓸ ꓔ_ ꓟ ꓕꓲ ꓫꓵꓽ ꓥ ꓟ ꓑꓶ ꓓꓴ꓾ ꓙꓵꓽ ꓗ ꓖꓳ ꓟ ꓔꓯ ꓛꓳꓻ ꓟꓽ ꓛꓵ꓾ ꓐꓰ꓾ ꓟꓬꓱꓺ ꓓꓳꓽ ꓙꓳ_ ꓟ ꓟꓸ ꓒ ꓕꓲ ꓣꓳ ꓡꓰ ꓚꓺ ꓟꓸ ꓖꓶ ꓗꓷꓳ꓾ ꓐꓯ ꓡꓯ꓿ ꓬꓲ ꓠꓬ ꓮ ꓟꓶ ꓛꓲ ꓟꓸ ꓟꓲ ꓚꓺ ꓪ ꓓꓻ ꓢꓰꓽ꓿
	ꓙꓵꓽ ꓗ ꓔꓯ ꓒꓬꓹ ꓩꓴ ꓗꓷ ꓠꓹ ꓟ ꓐꓱ ꓶ ꓪꓴ-ꓢ ꓠꓲꓹ ꓟ ꓑꓶꓸ ꓡꓰ_ ꓟ ꓢꓶꓸ ꓟꓽ ꓞꓲ ꓠꓬ꓾ ꓔꓶꓺ ꓔ ꓟ ꓗꓴꓷꓼ ꓙꓵꓽ ꓗ ꓔꓯ ꓒꓬꓹ ꓩꓴ ꓗꓷ ꓠꓹ ꓟ꓾ ꓗꓴꓷꓼ ꓐꓴ ꓠꓲꓹ ꓟ ꓑꓶꓸ ꓡꓰ_ ꓥꓳ꓿ ꓪꓴ-ꓢ ꓟꓽ ꓙꓳ ꓢꓴ ꓡꓰ ꓔꓷꓼ-ꓗꓴꓷꓼ ꓔꓯ ꓙꓵꓽ_ ꓕꓯ꓾ ꓪꓴ-ꓢ ꓙꓵꓽ ꓗ ꓔꓯ ꓡꓳꓺ ꓩꓴ ꓗꓷ ꓠꓹ ꓟ ꓢꓯꓼ ꓕꓵꓼ ꓗꓳꓸ ꓡ_ ꓡꓳ꓿ ꓪꓴ-ꓢ_ ꓐꓰ ꓙ ꓡꓯ ꓘꓳ ꓚꓱꓹ ꓔꓯ ꓒꓬꓹ ꓩꓴ ꓗꓷ_ ꓟ ꓠꓬ ꓥꓶꓺ_ ꓟ_ ꓐꓰ ꓠꓲꓽ ꓡꓰ ꓙꓵꓽ_ ꓟ ꓔꓯ ꓘꓳ ꓣꓴ_ ꓟ ꓥ ꓡꓳ꓾ ꓐꓯ_ ꓟ ꓔꓯ ꓖꓳ ꓕꓯ ꓟ ꓦꓬ ꓠꓬꓲ ꓗꓪ_ ꓡꓰ ꓡꓳꓸ ꓟꓳ_ ꓡꓳ꓿

ꓪꓴ-ꓢ ꓬꓲ ꓙꓵꓽ ꓗ ꓔꓯ ꓡꓳꓺ ꓩꓴ ꓗꓷ_ ꓟ

	ꓪꓴ-ꓢ ꓬꓲ ꓙꓵꓽ ꓗ ꓔꓯ ꓟꓽ ꓒꓵꓽ ꓛꓳ ꓠꓹ ꓟ ꓟꓸ ꓒꓬꓹ ꓢꓴ ꓐꓴ ꓠꓬ꓾ ꓟꓽ ꓠꓺ ꓡꓳꓸ ꓟ ꓶꓼ ꓫ ꓠꓹ ꓟ꓾ ꓟꓽ ꓠꓺ ꓡꓳꓸ ꓟ ꓬꓲꓸ ꓫꓵꓸ ꓫꓵꓸ ꓔꓬ_ ꓟ ꓥ ꓡꓳ꓿ ꓪꓴ-ꓢ ꓬꓲ ꓙꓵꓽ ꓗ ꓡꓰ ꓗꓽ ꓔ_ ꓟ ꓗꓽ ꓔ ꓓꓴ ꓔꓯ ꓣꓴꓻ ꓦ ꓗꓷ ꓐꓭ ꓕꓯ ꓠꓽ꓾ ꓬꓲ ꓪ ꓟꓽ ꓥꓳꓺ ꓡꓳꓸ ꓔ ꓟ ꓒꓬꓱꓼ ꓡ_ ꓥꓳ꓿ ꓠꓶꓽ ꓛꓳ ꓕꓲꓺ ꓛꓳ ꓐꓴ ꓡꓰ ꓒꓬꓹ ꓜꓽ ꓡ_ ꓟ ꓑꓶ ꓓꓴ ꓖꓴꓽ ꓙꓴꓽ ꓮ ꓡꓲ ꓕꓲ ꓫꓵ_ ꓟꓲ꓾ ꓦ ꓡꓱ ꓐꓳ ꓓꓴ ꓟꓽ ꓙꓳ꓾ ꓗꓷ ꓡꓰ_ ꓥꓳ꓿ ꓢꓯꓼ ꓙꓳ ꓢꓴ ꓠꓬ ꓞꓳ ꓐꓳꓺ ꓒꓬꓱꓼ ꓡ_ ꓥꓳ꓿ ꓞꓳ ꓤ ꓢꓯꓼ ꓟꓬ ꓔꓯ ꓥ_ ꓟꓲ ꓒꓵꓽ ꓟꓽ ꓗꓴꓸ ꓗꓷ ꓡꓰ_ ꓥꓳ꓿ ꓠꓬꓲꓽ ꓟ ꓡ ꓞꓳ ꓪꓵꓼ ꓘꓶꓽ ꓥ_ ꓟꓲ ꓟꓽ ꓕꓶꓻ ꓞꓹ ꓐ ꓡꓻꓳ꓿ ꓙꓵꓽ ꓪ ꓙꓳ ꓢꓴ ꓡꓰ ꓢꓴ ꓤ ꓟꓶ ꓔꓯ ꓦꓴꓺ_ ꓥꓳ꓿ ꓙꓵꓽ ꓗꓺ ꓥꓪꓽ ꓙꓰꓽ ꓕꓲ ꓙꓰꓽ ꓔꓯ ꓥ_ ꓟꓲ ꓒꓬꓹ ꓩꓴ ꓗꓷ ꓕꓯ꓾ ꓤ ꓠꓱ ꓐꓴ ꓠꓬ ꓚꓲ ꓛꓬ ꓧꓪꓽ ꓠꓲꓹ ꓡꓶꓽ ꓠꓲꓹ ꓘꓪ ꓫꓵ ꓓꓴ ꓟꓶ ꓠꓹ ꓟ꓾ ꓚꓲ ꓛꓬ ꓮ ꓐ ꓮ ꓟ ꓔꓯ ꓢꓰꓼ ꓠꓹ ꓟ ꓟꓽ ꓫꓸꓳ꓿ ꓡꓳꓸ ꓐꓲꓻ_ ꓟ ꓟꓲ ꓠꓯ ꓕꓱ ꓟ ꓠꓬ ꓦꓴꓺ ꓜ ꓒꓬꓹ ꓜ ꓢꓴ_ ꓐꓰ ꓘꓴꓽ ꓜ ꓔꓲꓸ ꓜ ꓢꓴ_ ꓡꓰꓽ ꓐꓲꓺ ꓡꓰ_ ꓥꓳ꓿ ꓢꓲ ꓡꓲ ꓗꓹ ꓛꓲ_ ꓟ ꓠꓬ ꓟꓲ ꓠꓯ ꓕꓱ ꓕꓲꓽ ꓡꓴꓸ ꓗꓪ ꓧꓪꓺ ꓟꓽ ꓟꓳ ꓗꓷ ꓡꓰ_ ꓥꓳ꓿
	ꓪꓴ-ꓢ ꓙꓵꓽ ꓗ ꓔꓯ ꓟꓽ ꓠꓲꓹ ꓒꓴ ꓟ ꓙꓵꓻ ꓚꓱꓹ ꓕꓱ ꓟ ꓡꓰ꓾ ꓟꓲ ꓠꓯ ꓗꓪ ꓥꓶꓺ_ ꓟ ꓟꓬꓽ ꓡ ꓠꓹ ꓟ꓾ ꓗ ꓘꓶꓽ ꓒꓴꓺ ꓖꓶ ꓔ_ ꓡꓳ꓿ ꓙꓵꓽ ꓗ ꓟꓽ ꓙꓳ ꓟ_ ꓐꓰ ꓞꓳ ꓫꓱꓹ ꓪ ꓫꓱꓹ ꓐꓬꓺ ꓡꓰ_ ꓟ ꓡꓰ ꓟꓲ ꓠꓯ ꓔꓯ ꓑꓲꓸ ꓞꓹ ꓔꓬ_ ꓡꓳ꓿ ꓠꓲꓹ ꓟ ꓠꓬꓲꓽ ꓔꓱꓹ ꓣꓱꓽ_ ꓟ꓾ ꓕꓲ ꓣꓳ ꓛꓳ ꓕꓲ ꓣꓳ ꓟꓽ ꓙ ꓡꓯ ꓘꓳ ꓟ꓾ ꓕꓲ ꓣꓳ ꓛꓳ ꓕꓲ ꓣꓳ ꓪꓴꓽ ꓜ ꓡꓯ ꓘꓳ_ ꓟ꓾ ꓧꓪꓽ ꓖꓳ ꓓꓱ ꓦꓯꓸ ꓠꓲꓹ ꓙꓵꓽ_ ꓟ꓾ ꓕꓱ ꓡꓱ ꓫꓵꓽ ꓔꓯ ꓙꓲ-ꓢꓴ ꓢꓲꓺ ꓤ ꓦꓲꓻ ꓘꓴꓽ ꓠꓯꓸꓼ ꓗꓪ ꓥ_ ꓟꓲ ꓡꓳꓸ ꓟꓳ ꓔꓬ_ ꓡꓳ꓿ ꓦ ꓡꓱ ꓚꓱꓹ ꓗ ꓫꓵꓺ_ ꓐꓰ ꓞꓳ ꓙꓳ ꓚꓱꓹ ꓗꓺ ꓫꓵ ꓥ_ ꓟꓲ ꓐꓱꓽ ꓙꓰ_ ꓐꓰ (ꓟꓰꓹ ꓙꓰ_ ꓐꓰ) ꓬꓰ ꓔꓬ ꓟ ꓡꓳ ꓒꓱ ꓚꓬꓹ_ ꓡꓰ ꓐꓰ ꓗ_ ꓥꓳ꓿ ꓮꓸ ꓓꓲꓽ ꓥꓶꓺ_ ꓟ ꓞꓳ ꓤ ꓔꓯ ꓠꓬ ꓞꓳ ꓜꓴ ꓒꓬꓱꓽ ꓕꓯ ꓗꓪ ꓟꓬꓱꓺ ꓓꓳꓽ ꓙꓳ ꓢꓴ_ ꓡꓰ ꓐꓰ ꓬꓰ ꓖꓶ_ ꓥꓳ꓿ ꓬꓲ ꓪ ꓬꓰ ꓗꓷ ꓟ ꓥꓶꓺ_ ꓟ ꓟꓬꓱꓽ ꓔꓯ ꓠꓬ꓾ ꓕꓲ ꓟꓲ ꓠꓯ ꓡꓱꓸꓼ ꓐꓯ ꓒꓬꓱꓺ ꓖꓶ_ ꓥꓳ꓿ ꓓꓳꓽ ꓕꓳ ꓶ ꓗꓪ ꓥ_ ꓟꓲ ꓬꓲ ꓪ ꓥꓶꓺ_ ꓟ ꓚꓴꓽ ꓬꓲꓹ ꓔꓯ ꓜꓲ ꓜꓲ ꓟꓵ ꓟꓵ ꓐꓳꓺ ꓟꓸ ꓖꓶ ꓢꓲ꓾ ꓠꓱꓸ ꓐꓯ ꓢꓴ ꓔꓯ ꓥ_ ꓟꓲ ꓗꓶꓸ_ ꓟ꓾ ꓒꓬꓹ ꓜꓽ_ ꓟ_ ꓐꓰ ꓞꓳ ꓤ ꓢꓰꓼ_ ꓟ꓾ ꓕꓱ ꓡꓱ ꓫꓵꓽ ꓥꓶꓺ_ ꓟ ꓟꓬꓱꓽ ꓬꓰ ꓠꓹ ꓟ ꓚꓱꓹ ꓫꓬꓹ ꓖꓶ_ ꓡꓳ꓿ ꓥꓶꓺ_ ꓟ ꓟꓬꓱꓽ ꓔꓯ ꓠꓲꓹ ꓥꓳꓺ_ ꓟ꓾ ꓚꓲ ꓛꓬ ꓔꓯ ꓙꓵꓽ ꓟꓽ ꓘꓴ ꓟ_ ꓐꓰ꓾ ꓥꓶꓺ_ ꓟ ꓟꓬꓱꓽ ꓕꓱ ꓟꓬ ꓫꓵꓽ ꓡꓰ ꓞꓳ ꓤ ꓔꓯ ꓡꓵꓹ ꓔꓴ ꓖꓶ ꓡ_ ꓥꓳ꓿ ꓥꓶꓺ_ ꓟ ꓬꓲꓻ ꓡꓯꓼ ꓟꓰꓼ ꓕꓱ ꓟ ꓔꓯ ꓮ ꓡꓲ ꓐꓰ ꓬꓰ ꓢꓲ ꓗꓽ ꓔ ꓠꓯ_ ꓥꓳ ꓪ?

ꓚꓲ ꓛꓬ ꓔꓯ ꓙꓵꓽ ꓟꓽ ꓘꓴ ꓟ ꓡꓰ ꓞꓳ ꓤ ꓮ ꓟꓬꓹ ꓔꓯ ꓟꓯꓹ ꓡꓰ ꓝꓲ_ ꓡꓳ

	ꓐꓯ ꓟꓴ ꓕꓲꓺ ꓗꓪ ꓣꓱꓽ ꓙ ꓢꓴ ꓥ_ ꓟꓲ ꓫꓱꓹ ꓐꓬꓺ ꓡꓰꓳ꓿ ꓗꓴꓷꓼ ꓙꓵꓽ ꓢꓴ ꓐꓴ ꓥ_ ꓟꓲ ꓢꓴ ꓕꓯ ꓢꓲ ꓧꓪꓸ ꓡꓰ ꓠꓲꓹ ꓫꓵ_ ꓟ ꓠꓲꓹ ꓟ_ ꓐꓰ꓾ ꓧꓪꓽ ꓖꓳ ꓓꓱ ꓦꓯꓸ ꓠꓲꓹ ꓙꓵꓽ_ ꓟ ꓠꓲꓹ ꓟ ꓡꓰ ꓤꓹ ꓠꓬꓲ_ ꓟ ꓔꓳꓹ ꓜꓳꓽ ꓔꓬ_ ꓡꓳ꓿ ꓚꓲ ꓛꓬ ꓔꓯ ꓙꓵꓽ ꓟꓽ ꓘꓴ ꓟ ꓠꓬ ꓢ-ꓓꓯ ꓙꓵꓽ_ ꓟ ꓠꓯꓸ ꓘꓪ ꓗꓪ ꓓꓵꓽ ꓙꓰ_ ꓟ ꓚꓱꓹ ꓥ ꓢꓲ꓾ ꓞꓳ ꓤ ꓮꓽ ꓟꓬꓹ ꓔꓯ ꓟꓯꓹ ꓡꓰ ꓝꓲ_ ꓡꓳ꓿ ꓐꓯ ꓟꓴ ꓫꓬꓹ ꓢꓴ ꓐꓴ ꓥ_ ꓟꓲ ꓘꓶꓽ ꓕꓴꓸ ꓜꓽ_ ꓟ ꓐꓰ ꓗꓶꓸ_ ꓟ ꓚꓱꓹ ꓔꓯ ꓣꓱꓽ ꓔꓬ_ ꓡꓳ꓿ ꓐꓯ ꓟꓴ ꓕꓲꓺ ꓗꓪ ꓣꓱꓽ ꓙ ꓢꓴ ꓐꓴ ꓠꓬ ꓜꓽ ꓬꓲꓼ ꓓꓳ ꓬꓲꓼ_ ꓟ꓾ ꓗꓹ ꓛꓲ ꓓꓴ ꓧꓪꓺ_ ꓟ_ ꓐꓰ ꓟꓽ ꓔꓱꓹ ꓟ ꓟꓬꓱꓽ ꓔꓯ ꓬꓰ ꓔꓬ_ ꓡꓳ꓿ ꓮ ꓟꓶ ꓠꓽ ꓢꓲ ꓫꓬ ꓕꓳ ꓶ ꓕꓲꓽ ꓐꓱ ꓔꓯ ꓡꓳꓺ ꓩꓴ ꓗꓷ ꓠꓬꓲ꓾ ꓢ-ꓓꓯ ꓥ_ ꓟꓲ ꓞꓳ ꓤ ꓔꓯ ꓙꓵꓽ ꓟꓽ ꓐ ꓡ ꓗꓷ ꓡꓰꓳ꓿ ꓖꓳ ꓡꓱ ꓠꓬꓲ ꓬꓲ ꓠꓬ ꓬꓲ ꓔꓶꓺ ꓙꓱꓼ ꓬꓰ ꓐꓲꓺ ꓡꓰ ꓝꓲ ꓠꓹ ꓟ ꓠꓱꓸ ꓐꓯ ꓚꓴꓽ ꓬꓲꓹ ꓧꓪꓺ ꓠ ꓗ_ ꓥꓳ꓿ ꓢꓲ ꓫꓬ ꓕꓳ ꓶ ꓠꓯꓸꓼ ꓗꓪ ꓓꓯꓹ_ ꓟ ꓙꓵꓻ ꓚꓱꓹ ꓔꓯ ꓐꓬꓺ ꓡꓰ ꓝꓲ_ ꓟ ꓠꓽ꓾ ꓢꓲ ꓫꓬ ꓕꓳ ꓶ ꓮ ꓙꓵꓽ ꓔꓯ ꓐꓬꓺ ꓡꓰ ꓝꓲ_ ꓟ_ ꓐꓰ ꓕꓲꓽ ꓡꓰꓹꓼ ꓥ ꓡꓳ꓿
	ꓖꓳ ꓡꓱ ꓠꓬꓲ ꓢ-ꓓꓯ ꓠꓬ ꓮ ꓠꓱ ꓕꓯ ꓟ_ ꓡꓰ ꓐꓰ ꓘꓴ ꓜꓲ ꓞꓳ ꓔꓯ ꓣꓱꓽ ꓢꓲ꓾ ꓬꓲ ꓚꓴꓽ ꓬꓲꓹ ꓔꓯ ꓬꓰ ꓐꓲꓺ ꓡꓰ ꓝꓲ_ ꓡꓳ꓿ ꓘꓴ ꓜꓲ ꓞꓳ ꓐꓴ ꓠꓬ ꓢꓲ ꓫꓬ ꓕꓳ ꓶ ꓗꓪ ꓔꓲꓺ ꓢꓲꓽ ꓢꓲꓽ_ ꓐꓰ ꓟꓸ ꓖꓶ ꓔ ꓢꓲ ꓮꓽ ꓘꓶꓸ ꓟꓬꓱꓺ ꓓꓳꓽ ꓟꓽ ꓙꓳ ꓟ ꓔꓱꓹ ꓚꓵꓺ_ ꓟ ꓟꓸ ꓟꓲ ꓔꓯ ꓠꓺ ꓠꓹ ꓠꓲꓹ ꓟꓽ ꓫꓵ꓿ ꓬꓲ ꓪ ꓠꓬ ꓟꓸ ꓟꓲ ꓖꓳ ꓟ ꓔꓯ ꓔꓳꓹ ꓠꓹ ꓟ ꓐꓱ ꓶ ꓓꓵ ꓙ ꓟꓬꓽ ꓓꓴ ꓓꓳꓺ ꓡ ꓝꓲ_ ꓟ ꓟꓸ ꓟꓲ ꓒꓶꓻ ꓚꓱꓹ ꓥ_ ꓟ꓾ ꓦ ꓠꓬ ꓫꓵꓻ ꓟꓽ ꓗꓴꓸ꓾ ꓫꓵꓻ ꓢꓴ ꓠꓬ ꓚꓲ ꓛꓬ ꓔꓯ ꓢꓷꓸ_ ꓟ ꓠꓲꓹ ꓟ (ꓥ ꓠꓬ ꓦꓰꓽ ꓠꓲꓹ) ꓙꓳ ꓞꓹ_ ꓢꓰꓽ ꓡꓳ꓾ ꓐꓯ_ ꓟ ꓔꓯ ꓘꓳ ꓣꓴ ꓗꓷ ꓠꓬꓲ꓾ ꓫꓵꓻ ꓦ ꓟꓸ ꓟꓲ ꓔꓯ ꓗꓽ ꓔ ꓟ ꓢꓲ ꓫꓬ ꓕꓳ ꓶ ꓔꓯ ꓬꓲ ꓪ ꓡꓳꓺ ꓩꓴ ꓗꓷ_ ꓡꓳ꓿ ꓕꓲ ꓞꓲꓼ ꓕꓲ ꓑ ꓘꓶꓻ ꓙꓵꓻ_ ꓟ ꓙꓵꓻ ꓚꓱꓹ ꓥ_ ꓟꓲ ꓞꓳ ꓤ ꓐꓴ ꓢꓲ ꓫꓬ ꓕꓳ ꓶ ꓔꓯ ꓙꓵꓻ ꓟꓽ ꓐ ꓡ꓾ ꓐꓰ꓾ ꓗꓷ ꓡꓰ ꓝꓲ_ ꓡꓳ꓿ ꓙꓵꓽ ꓗ ꓡꓲ ꓙꓰꓽ ꓕꓲ ꓙꓰꓽ ꓗꓪ ꓕꓵꓼ ꓪ ꓖꓶ ꓔ ꓟ_ ꓡꓰ ꓐꓰ ꓫꓵꓽ ꓠꓬꓲ ꓕꓲ ꓠꓬꓲ ꓔꓯ ꓒꓵꓽ ꓠꓹ ꓟ ꓬꓲ ꓪ ꓡꓰ ꓟꓸ ꓖꓶ ꓗꓳꓸ ꓡ ꓗꓷ ꓥ_ ꓟꓲ꓾ ꓬꓲ ꓪ ꓟꓽ ꓠꓲꓹ ꓡꓱꓻ ꓟ ꓟꓬꓱꓽ ꓖꓳ ꓟ ꓔꓯ ꓡꓵꓸ ꓦ ꓗꓷ ꓠꓹ ꓟ꓾ ꓟꓸ ꓒ ꓓꓽ ꓟ ꓐꓴ ꓥ_ ꓟꓲ ꓠꓽ ꓦꓬ ꓠꓬꓲ (SABBATH)_ ꓐꓰ ꓕꓲ ꓛꓳꓻ_ ꓪꓴ-ꓢ ꓙꓵꓽ ꓗ ꓔꓯ ꓡꓳꓺ ꓩꓴ ꓗꓷ_ ꓡꓳ꓿ ꓠ ꓦꓬ ꓠꓬꓲ ꓐꓰ ꓗꓪ' ꓫꓵꓽ ꓢꓲ ꓫꓬꓹ ꓔꓱꓹ_ ꓟ ꓟꓬꓱꓽ ꓔꓯ ꓟꓵꓽ ꓮꓽ ꓟꓬꓹ ꓗꓪ ꓢꓯꓼ ꓕꓵꓼ ꓣꓱꓽ ꓬꓰ ꓔꓬ ꓕꓯ ꓥ_ ꓟꓲ꓾ ꓙꓵꓽ ꓗ ꓡꓲ ꓙꓰꓽ ꓕꓲ ꓙꓰ ꓔꓯ ꓙꓵꓺ ꓩꓴ ꓗꓷ ꓠꓹ ꓟ ꓐꓱ ꓶ ꓪꓴ-ꓢ ꓙꓵꓽ ꓗ ꓔꓯ ꓡꓳꓺ ꓩꓴ ꓗꓷ_ ꓟ ꓮꓽ ꓟꓬꓹ ꓙꓳ ꓔꓬ_ ꓡꓳ꓿ ꓦ ꓡꓱ ꓚꓱꓹ ꓪꓴꓸ ꓓꓵ ꓣꓱꓽ ꓢꓴ ꓐꓴ ꓠꓬ꓾ ꓦ ꓡꓱ ꓟꓽ ꓐꓳ ꓟ꓾ ꓫꓵꓻ ꓦ ꓔꓯ ꓙꓵꓻ_ ꓟ_ ꓐꓰ꓾ ꓙꓵꓽ ꓗ ꓔꓯ ꓟꓽ ꓛꓳ ꓟ꓾ ꓕꓱ ꓟꓬ ꓫꓵꓽ ꓔꓯ ꓗ ꓘꓶꓽ ꓒꓴꓺ ꓖꓶ ꓔꓬ_ ꓡꓳ꓿ ꓙꓲ-ꓢꓴ ꓢꓲꓺ ꓤ ꓐꓴ ꓗꓳ ꓡꓳ ꓗꓪ ꓒꓬꓱꓼ ꓞꓹ ꓔꓬ ꓟ ꓟꓽ ꓙꓲ ꓟꓽ ꓜꓳꓽ ꓟ ꓠꓬ ꓬꓲ ꓪ ꓕꓯ ꓢꓲ ꓗꓪ ꓶꓻ ꓙꓳ_ ꓡꓳ꓿
	ꓢꓲꓺ ꓒ ꓦꓬ ꓠꓬꓲ ꓔꓯ ꓫꓺ ꓒꓵꓽ ꓠꓹ ꓟ ꓢꓯꓼ ꓖꓶ_ ꓟ ꓗꓪ ꓐꓰ ꓞꓳ ꓫꓱꓹ ꓪꓽ ꓫꓱꓹ ꓗꓪ ꓪꓴꓽ ꓡ ꓟꓴ ꓡ ꓓꓴ ꓙꓳ_ ꓡꓳ꓾ ꓐꓰ꓾ ꓬꓲ ꓪ ꓡꓰ ꓐꓯ_ ꓡꓳ꓿ ꓔꓱꓹ_ ꓟ_ ꓐꓰ ꓟꓽ ꓔꓱꓹ ꓟ ꓔꓯ ꓦꓱꓹ ꓗꓷ ꓢꓲ꓾ ꓬꓲ ꓟꓸ ꓟꓲ ꓙꓳ ꓙꓳ_ ꓐꓰ ꓗꓶꓸ_ ꓟ ꓠꓬ꓾ ꓢ-ꓓꓯ ꓚꓴꓽ ꓬꓲꓹ ꓥ ꓡꓳ꓿ ꓬꓲ ꓪꓴꓸ ꓕꓲ ꓠꓬꓲ ꓔꓯ ꓠꓽ ꓠꓹ ꓟ ꓧꓳꓽ ꓪꓴꓸ ꓟꓴ ꓔꓬ ꓢꓴ ꓠꓬ꓾ ꓞꓳ ꓤ ꓐꓴ ꓐꓱ ꓶ ꓚꓵꓺ ꓚꓵꓺ ꓣꓱꓽ ꓬꓯꓼ_ ꓟ ꓫꓬꓹ ꓔꓱꓹ_ ꓟ ꓟꓬꓱꓽ_ ꓐꓰ ꓢꓲ ꓫꓬ ꓕꓳ ꓶ_ ꓐꓰ ꓧꓳꓹ_ ꓟ ꓗ ꓫꓵꓺ ꓔꓯ ꓢꓯꓼ ꓖꓶ ꓔꓬ ꓥ_ ꓟꓲ꓾ ꓬꓲ ꓪ ꓠꓬ ꓪꓴ-ꓢ ꓙꓵꓽ ꓗ ꓔꓯ ꓟꓽ ꓧꓳꓹ ꓡꓳ ꓫꓵꓽ ꓓꓰꓽ ꓔꓬ ꓟ ꓑꓶ ꓓꓴ꓾ ꓪꓴ-ꓢ ꓤ ꓠꓱ ꓐꓴ ꓠꓬ ꓬꓲ ꓪ ꓔꓯ ꓔꓺ ꓟꓽ ꓐ ꓡ꓿ ꓞꓳ ꓤ ꓙꓵꓽ ꓗ ꓔꓯ ꓛꓳ ꓠꓹ ꓟ꓾ ꓪꓴ-ꓢ ꓙꓵꓽ ꓗ ꓔꓯ ꓒꓬꓹ ꓩꓴ ꓗꓷ_ ꓟ ꓠꓽ꓾ ꓔꓱꓹ_ ꓡꓳ꓾ ꓐꓰ꓾ ꓐꓯ ꓟꓽ ꓐ ꓡ꓿
	ꓦ ꓠꓬ ꓫꓵꓻ ꓟꓽ ꓗꓴꓸ꓾ ꓐꓯ_ ꓟ ꓟꓸ ꓟꓲ_ ꓐꓰ꓾ ꓫꓵꓽ ꓠꓬꓲ ꓟ ꓬꓲꓸ ꓪꓴꓸ ꓕꓲꓽ ꓠꓬꓲ ꓔꓯ ꓫꓺ ꓒꓵꓽ ꓠꓹ ꓟ ꓕꓵꓼ ꓪ ꓠꓬ꓾ ꓟꓽ ꓔꓱꓹ ꓟ ꓥ ꓢꓲ꓾ ꓕꓱ ꓟ ꓔꓯ ꓢ-ꓓꓯ ꓡꓰ ꓣꓱꓽ ꓢꓲ ꓞꓳ ꓤ ꓐꓴ ꓔꓯ ꓬꓲ ꓗꓶꓸ_ ꓟ ꓪꓺ ꓗꓪ ꓧꓳꓽ ꓓꓵꓽ ꓙꓰ ꓔꓬ_ ꓡꓳ꓿ ꓦꓻ ꓠꓬ ꓫꓵꓻ ꓟꓽ ꓓ꓾ ꓐꓯ_ ꓟ ꓟꓸ ꓟꓲ ꓠꓬ ꓫꓵꓻ ꓦꓻ ꓙꓵꓻ ꓚꓱꓹ ꓐꓱ ꓶ ꓦꓲꓻ ꓚꓰꓺ ꓥ ꓢꓲ꓾ ꓬꓲꓸ ꓪꓴ ꓕꓲꓽ ꓠꓬꓲ ꓔꓯ ꓠꓽ_ ꓟ ꓟꓸ ꓟꓲ ꓡꓰ ꓞꓳ ꓤ ꓐꓴ ꓔꓯ ꓣꓳ-ꓟ ꓘꓴ ꓜꓲ ꓞꓳ ꓔꓯ ꓪ ꓜꓲ ꓠꓷꓼ ꓡꓰ ꓝꓲ_ ꓡꓳ꓿ ꓫꓵꓻ ꓦ ꓙꓵꓻ ꓚꓱꓹ ꓔꓯ ꓬꓲ ꓪꓴꓸ ꓕꓲ ꓧꓳꓽ ꓘꓳ ꓣꓴ ꓠꓯ_ ꓢꓴ ꓠꓬ꓾ ꓟꓷ-ꓗꓴꓷꓼ ꓗꓴ ꓟ ꓑ-ꓣꓳ-ꓔꓰ-ꓢꓶꓽ-ꓔꓯ ꓐꓴ ꓥ ꓡꓳ꓿ ꓑ-ꓣꓳ-ꓔꓰ-ꓢꓶꓽ-ꓔꓯ ꓖꓳ ꓕꓲ ꓧꓳꓽ ꓠꓬ ꓟꓽ ꓫꓱꓸ ꓡꓯ ꓘꓳ ꓓꓴ ꓡꓳ ꓘꓴꓽ ꓓꓽ ꓟ ꓔꓯ ꓗꓳꓸ ꓙ ꓙꓰ ꓢꓲ꓾ ꓣꓳ-ꓟ ꓘꓴ ꓜꓲ ꓞꓳ ꓔꓯ ꓔꓺ ꓙꓰ_ ꓥꓳ꓿ ꓣꓳ-ꓟ ꓘꓴ ꓜꓲ ꓞꓳ ꓙꓵꓻ ꓚꓱꓹ꓾ ꓫꓵꓻ ꓦ ꓙꓵꓻ ꓚꓱꓹ_ ꓐꓰ ꓑ-ꓣꓳ-ꓔꓰ-ꓢꓶꓽ-ꓔꓯ ꓕꓱ (3) ꓫꓵꓽ ꓡꓰ ꓙꓵꓽ_ ꓟ ꓠꓯꓸ ꓘꓪ ꓗꓪ ꓟꓷ-ꓗꓴꓷꓼ ꓠꓬ ꓣꓳ-ꓟ ꓛꓲꓺ ꓓꓴ ꓚꓺ ꓢꓲ꓾ ꓞꓳ ꓤ ꓦꓰꓽ ꓠꓲꓹ ꓔꓯ ꓕꓳꓼ ꓑꓬꓺ ꓗꓷ_ ꓥꓳ꓿
	ꓫꓵꓻ ꓢꓴ ꓦ ꓔꓯ ꓙꓵꓻ_ ꓟ ꓙꓵꓻ ꓚꓱꓹ ꓠꓬ ꓖꓳ ꓕꓯ ꓟ ꓦꓬ ꓠꓬꓲ ꓙꓲ-ꓢꓴ ꓢꓲꓺ ꓤ ꓙꓵꓻ ꓚꓱꓹ ꓔꓯ ꓔꓯꓺ ꓢꓳ ꓔ ꓟ ꓥ ꓠꓬꓲ꓾ ꓗꓶꓸ_ ꓟ ꓢꓯꓼ ꓪꓴꓽ_ ꓡꓳ꓿ ꓢ-ꓓꓯ ꓠꓬ ꓠꓬꓲ ꓟꓳ ꓓꓴ ꓗꓪ ꓟ ꓟꓴ ꓗꓪ ꓝꓲ ꓓꓴ_ ꓡꓰ ꓐꓰ ꓬꓲ ꓚꓲ ꓛꓬ ꓔꓯ ꓟꓳꓸ ꓖꓶ ꓡ_ ꓥꓳ꓿ ꓫꓵꓻ ꓢꓴ ꓦꓻ ꓙꓵꓻ ꓚꓱꓹ ꓔꓯ ꓣꓱꓽ ꓢꓲ ꓓꓵꓽ ꓙ ꓟꓶ ꓓꓴ ꓬꓰ ꓟꓳꓸ ꓖꓶ ꓡ_ ꓥꓳ꓿ ꓠꓻ ꓢꓴ ꓔꓯ ꓓꓻ ꓡꓰ ꓝꓲ_ ꓥꓳ꓿ ꓧꓳꓺ ꓟꓽ ꓓ ꓠ ꓛꓲ ꓕꓶꓻ_ ꓟ ꓓꓵꓽ ꓙ ꓟꓶ ꓓꓴ ꓬꓰ ꓟꓳꓸ ꓖꓶ ꓡ_ ꓥꓳ꓿
	ꓓꓵ ꓙ ꓟꓶ ꓓꓴ ꓬꓰ_ ꓟ ꓠꓬ ꓔꓱꓹ ꓚꓵꓺ_ ꓟ ꓙꓲ-ꓢꓴ ꓢꓲꓺ ꓤ ꓬꓲ ꓢꓷꓸ ꓡꓰ ꓓꓴ ꓥ ꓡꓳ꓾ ꓐꓰ꓾ ꓘꓶꓽ ꓘꓹ ꓗꓳꓸ ꓡ ꓗꓷ ꓟ ꓣꓳ-ꓟ ꓘꓴ ꓜꓲ ꓞꓳ ꓔꓯ ꓥ_ ꓟꓲ꓾ ꓓꓵꓽ ꓙ ꓟꓶ ꓓꓴ ꓬꓰ ꓐ ꓡ_ ꓟ ꓪꓽ ꓠꓬꓲ_ ꓟ ꓡꓰ ꓗꓶꓸ ꓧꓳꓽ ꓙꓰ_ ꓥꓳ꓿ ꓣꓳ-ꓟ ꓘꓴ ꓜꓲ ꓞꓳ ꓢꓲꓺ ꓤ ꓐꓴ_ ꓐꓰ꓾ ꓑ-ꓣꓳ-ꓔꓰ-ꓢꓶꓽ-ꓔꓯ_ ꓐꓰ꓾ ꓟꓲ ꓠꓯ ꓞꓳ ꓤ ꓐꓴ ꓠꓬ꓾ ꓪꓽ ꓠꓬꓲ_ ꓟ ꓟꓽ ꓙꓳ ꓟ (ꓢꓯꓼ ꓪ ꓟꓽ ꓙꓳ ꓟ) ꓦ ꓡꓱ ꓚꓱꓹ ꓔꓯ ꓕꓲ ꓠꓲꓹ ꓕꓲ ꓪꓺꓼ ꓘꓳ ꓣꓴ_ ꓥꓳ꓿ ꓕꓱ ꓡꓱ ꓕꓲ ꓠꓲꓹ ꓕꓲ ꓪꓺꓼ ꓗꓷ ꓡꓰ_ ꓟ ꓠꓬ꓾ ꓕꓲ ꓟꓲ ꓠꓯ ꓡꓱꓸꓼ ꓔꓯ ꓢꓯꓼ ꓟꓬ ꓝ ꓟꓶ ꓝꓲ ꓠꓹ ꓟ ꓥ ꓡꓳ꓾ ꓐꓰ꓾ ꓬꓲ ꓪ ꓓꓵꓽ ꓙ_ ꓥꓳ꓿
	ꓢ-ꓓꓯ ꓠꓬ ꓫꓵꓻ ꓦ ꓙꓵꓻ ꓚꓱꓹ ꓔꓯ ꓣꓱꓽ ꓢꓲ ꓠꓻ ꓫꓬꓹ ꓒꓬꓽ ꓫꓬꓹ ꓖꓶ ꓢꓲ꓾ ꓙꓵꓻ ꓚꓱꓹ ꓬꓲ ꓫꓵꓼ ꓟꓸ ꓖꓶ ꓢꓲ ꓠꓬꓲ꓾ ꓞꓳ ꓤ ꓙꓲꓻ ꓖꓴ ꓐꓱ ꓶ ꓢꓯꓼ ꓕꓵꓼ ꓢꓴ ꓕꓲ ꓣꓳ_ ꓡꓰ ꓐꓰ ꓬꓲ ꓚꓲ ꓛꓬ ꓔꓯ ꓟꓳꓸ ꓖꓶ ꓔꓬ ꓥ_ ꓟꓲ꓾ ꓚꓵꓺ ꓚꓵꓺ ꓐꓯ_ ꓕꓯ ꓬꓲ ꓠꓬ ꓞꓳ ꓤ ꓔꓯ ꓐꓬꓺ ꓡꓰ ꓛꓵꓽ ꓡꓰ ꓖꓴ ꓗꓪ ꓧꓳꓽ ꓙꓰ ꓔꓬ_ ꓡꓳ꓿ ꓚꓲ ꓛꓬ ꓔꓯ ꓙꓵꓽ ꓟꓽ ꓘꓴ ꓟ ꓗꓪ ꓐꓰ ꓦꓰꓽ ꓠꓲꓹ ꓒꓲꓼ ꓬꓰ ꓢꓲ꓾ ꓟꓽ ꓢꓲ ꓟꓽ ꓫꓬ ꓬꓰ_ ꓟ꓾ ꓢꓯꓼ ꓡꓯ ꓘꓳ_ ꓟ꓾ ꓫꓵꓽ ꓧꓳꓸ ꓡꓰ ꓝꓲ_ ꓟ ꓕꓱ ꓡꓱ ꓫꓵꓽ ꓟꓬꓽ ꓡ_ ꓥꓳ꓿ ꓟꓯꓼ ꓓꓶꓽ ꓡꓯ ꓘꓳ_ ꓟ ꓡꓰ ꓞꓳ ꓤ ꓠꓯꓸꓼ ꓗꓪ ꓥꓶꓺ ꓓꓰꓺ ꓡꓰ_ ꓟ ꓠꓲꓹ ꓟ ꓔꓯ ꓔꓴ ꓡ ꓝꓲ ꓢꓲ꓾ ꓥꓶꓺ_ ꓟ ꓫꓱꓹ_ ꓐꓰ ꓫꓵꓽ ꓧꓪꓸ ꓡꓰ ꓝꓲ_ ꓟ ꓟꓬꓱꓽ ꓔꓯ ꓡꓳꓺ ꓗꓷ ꓟꓽ ꓐ ꓡ꓾ ꓐꓰ꓾ ꓗꓷ ꓡꓰ_ ꓥꓳ꓿ ꓗꓴꓷꓼ ꓛꓳ ꓗꓴꓷꓼ ꓓꓶꓽ ꓡꓯ ꓘꓳ ꓝꓲ_ ꓟ ꓠꓬ ꓢ-ꓓꓯ ꓬꓲ ꓔꓶꓺ ꓙꓱꓼ ꓥ ꓡꓳ꓿ ꓕꓱ ꓡꓱ ꓗꓷ ꓡꓰ ꓕꓯ ꓢꓲ_ ꓡꓰꓽ ꓞꓳ ꓤ ꓠꓬ ꓪꓴ-ꓢ ꓬꓲ ꓦꓬ ꓠꓬꓲ ꓐꓱ ꓶ ꓙ ꓖꓶ ꓟꓽ ꓐ ꓡ꓾ ꓐꓰ ꓗꓷ ꓡꓰ_ ꓥꓳ꓿
	ꓢ-ꓓꓯ ꓠꓬ ꓪꓴ-ꓢ ꓡꓰ ꓙꓵꓽ ꓪ ꓖꓶ ꓡ_ ꓟ ꓟꓬ ꓛꓲ ꓚꓰꓼ ꓫꓵꓽ ꓔꓯ ꓙꓵꓽ ꓠꓹ ꓟ ꓢꓯꓼ ꓕꓵꓼ_ ꓡꓳ꓿ ꓢꓯꓸ ꓫꓵꓽ ꓮ ꓙꓵꓽ ꓔꓯ ꓢ-ꓓꓯ ꓡꓯ ꓒꓯꓹ ꓗꓪ ꓐꓰ ꓚꓬꓴꓹ ꓙ ꓔꓬ ꓟ ꓠꓬ ꓪꓴ-ꓢ ꓥ ꓡꓳ꓿ ꓖꓳ ꓡꓱ ꓥ_ ꓟꓲ ꓙꓲ-ꓢꓴ ꓢꓲꓺ ꓤ ꓐꓴ ꓠꓬ ꓪꓴ-ꓢ ꓬꓲ ꓙꓵꓽ ꓗ ꓔꓯ ꓟꓽ ꓒꓵꓽ ꓟꓽ ꓚꓬ ꓬꓰ_ ꓟ ꓑꓶꓸ ꓓꓴ꓾ ꓪꓴ-ꓢ ꓠꓬ ꓬꓲ ꓐꓯ ꓔ ꓟ_ ꓡꓰ ꓐꓰ ꓙꓵꓽ ꓗ ꓔꓯ ꓔꓳꓹ ꓢꓴ_ ꓐꓰ ꓙꓵꓽ ꓗ ꓔꓯ ꓔꓳꓹ ꓠꓹ ꓟ ꓢꓯꓼ ꓖꓶ ꓢꓴ ꓔꓯ ꓐꓰ ꓪꓴ-ꓢ ꓬꓲ ꓔꓺ ꓙ_ ꓟ ꓣꓱꓽ ꓛꓰ ꓣꓴꓻ ꓔꓯꓹ ꓡꓰꓼ ꓙꓰ_ ꓡꓳ꓿ ꓪꓴ-ꓢ ꓡꓰ ꓔꓺ ꓙ_ ꓟ ꓟꓽ ꓟꓶ ꓢꓴ ꓮ ꓙꓵꓽ ꓔꓯ ꓠꓬ ꓢ-ꓓꓯ ꓡꓰ ꓙꓵꓽ ꓔ_ ꓡꓳ꓿ ꓢ-ꓓꓯ ꓠꓬ ꓬꓲ ꓚꓴꓽ ꓬꓲꓹ ꓬꓰ ꓐꓲꓺ ꓡꓰ ꓠꓹ ꓟ ꓐꓱ ꓶ ꓕꓲꓽ ꓐꓱ ꓢꓴ ꓔꓯ ꓐꓳꓺ ꓡ ꓝꓲ ꓢꓲ꓾ ꓞꓳ ꓤ ꓔꓯ ꓫꓸ ꓙꓵꓻ ꓝꓲ ꓢꓴ ꓠꓬ ꓪꓴ-ꓢ ꓥ ꓡꓳ꓾ ꓐꓰ ꓓꓵ ꓙ ꓡꓰ ꓝꓲ ꓠꓹ ꓟ꓾ ꓞꓳ ꓤ ꓕꓲꓽ ꓐꓱ ꓢꓴ ꓔꓯ ꓫꓸ ꓙꓵꓻ ꓝꓲ_ ꓡꓳ꓿
	ꓕꓲꓽ ꓒꓳꓹ ꓗꓪ ꓢ-ꓓꓯ ꓠꓬ ꓠꓻ ꓫꓬꓹ ꓖꓶ ꓢꓴ_ ꓡꓰ ꓐꓰ ꓬꓰ ꓔꓬ ꓥ_ ꓟꓲ꓾ ꓝꓮꓲ ꓕꓲꓽ ꓒꓳꓹ ꓗꓪ ꓬꓲ ꓠꓬ ꓞꓳ ꓤ ꓮ ꓟꓬꓹ ꓔꓬ ꓟ ꓡꓳ ꓒꓱ ꓔꓯ ꓐꓬꓺ ꓡꓰ ꓝꓲ_ ꓗꓪ ꓛꓲ꓾ ꓠꓻ ꓬꓲꓸ ꓫꓵꓽ ꓬꓲ ꓙꓰꓽ_ ꓐꓰ ꓬꓲ ꓚꓲ ꓛꓬ ꓒꓬꓱꓼ ꓡ_ ꓟ ꓫ ꓙꓵꓻ ꓓꓴ ꓔꓳꓹ ꓜꓳꓽ ꓝꓲ_ ꓥꓳ꓿ ꓟꓲ ꓠꓯ_ ꓐꓰ ꓬꓲ ꓙꓬ ꓡꓳ ꓗꓪ ꓟꓽ ꓤ ꓟꓳ ꓡꓳꓼ ꓠꓬꓲ ꓒꓬꓱꓼ ꓡ_ ꓟ ꓫꓵꓽ ꓪꓴ꓾ ꓮꓸ ꓔꓳꓸ ꓓꓽ ꓟ ꓐꓬꓻ_ ꓟ꓾ ꓟꓲꓽ ꓦꓲ ꓪꓳꓺ ꓡꓳ ꓙꓱꓼ_ ꓟ꓾ ꓪꓽ ꓕꓳꓽ ꓥꓳꓽ꓾ ꓬꓲ ꓡꓯꓼ ꓟꓰꓼ ꓔꓴꓺ ꓡ_ ꓟ꓾ ꓬꓲ ꓙꓬ ꓟꓷ ꓡ_ ꓟ꓾ ꓕꓳꓽ ꓥꓳꓽ ꓙꓱꓼ_ ꓟ꓾ ꓬꓲ ꓡꓴꓽ ꓐꓱ ꓬꓲ ꓙꓬ ꓓꓯꓺ ꓡ_ ꓟ꓾ ꓟꓵꓽ ꓓꓵꓺ_ ꓟ꓾ ꓕꓱ ꓟꓬ ꓫꓵꓽ ꓗꓪ ꓢ-ꓓꓯ ꓬꓲ ꓪꓽ ꓠꓬꓲ_ ꓟ ꓟꓳꓸ ꓖꓶ ꓔꓬ_ ꓡꓳ꓿ ꓟꓲ ꓡ ꓗꓷ ꓟ ꓜꓻ_ ꓐꓰ ꓫꓪꓺ ꓔꓯ ꓐꓬꓺ ꓡꓰ ꓝꓲ ꓢꓲ꓾ ꓦꓰꓼ ꓟꓷꓼ_ ꓟ_ ꓐꓰ ꓠꓲꓹ ꓫ_ ꓟ ꓓꓳꓺ ꓡ ꓝꓲ_ ꓡꓳ꓿ ꓟꓲ ꓦꓲ ꓔꓯ ꓟꓽ ꓢꓲꓽ ꓟꓽ ꓫꓬ ꓗꓷ ꓡꓰ ꓝꓲ ꓢꓲ꓾ ꓞꓳ ꓤ ꓫꓵꓻ ꓝꓲ_ ꓡꓳ꓿
	ꓕꓱ ꓡꓱ ꓫꓵꓽ ꓫ ꓙꓵꓻ ꓓꓴ ꓔꓳꓹ ꓜꓳꓽ_ ꓟ ꓠꓬ꓾ ꓪꓴ-ꓢ ꓙꓵꓽ ꓗ ꓔꓯ ꓛꓳ ꓢꓴ ꓐꓴ ꓑꓶ ꓓꓴ ꓥ ꓡꓳ꓾ ꓐꓰ꓾ ꓞꓳ ꓤ ꓐꓴ ꓙꓵꓻ ꓧꓶꓸ ꓙꓰ ꓝꓲ ꓠꓹ ꓟ꓾ ꓢ-ꓓꓯ ꓡꓰ ꓟꓸ ꓒꓬꓹ ꓔꓬ_ ꓡꓳ꓿ ꓞꓳ ꓤ ꓐꓴ ꓠꓬ ꓬꓲ ꓪꓴꓸ ꓕꓲꓽ ꓠꓬꓲ ꓔꓯ ꓟꓽ ꓠꓽ ꓟ ꓑꓶ ꓓꓴ꓾ ꓥ ꓠꓬ ꓬꓲꓸ ꓪꓴꓸ ꓕꓲ ꓠꓬꓲ ꓔꓯ ꓜꓳꓽ ꓜꓳꓽ_ ꓐꓰ ꓟꓽ ꓫꓺ ꓒꓵꓽ ꓟ ꓑꓶ ꓓꓴ ꓫ ꓙꓵ ꓓꓴ ꓝꓮꓲ ꓔꓳꓹ ꓜꓳꓽ ꓡ_ ꓢꓰꓽ ꓥꓳ꓾ ꓐꓰ꓾ ꓢ-ꓓꓯ ꓡꓰ ꓟꓸ ꓒꓬꓹ_ ꓡꓳ꓿ “ꓬꓲꓸ ꓪꓴꓸ ꓕꓲꓽ ꓠꓬꓲ ꓔꓯ ꓟꓽ ꓒꓵꓽ ꓟ ꓑꓶ ꓓꓴ꓾ ꓪꓴ-ꓢ ꓶꓼ ꓤ ꓫꓱꓹ ꓤ ꓟꓽ ꓘꓳ ꓣꓴ ꓟꓶ ꓟ ꓥ ꓡꓳ꓾” ꓐꓰ꓾ ꓮꓽ ꓠꓱ ꓟ ꓪꓴ-ꓢ ꓤ ꓠꓱ ꓐꓴ ꓔꓯ ꓓꓰꓺ ꓗꓳꓸ ꓡ ꓗꓷ ꓟ_ ꓡꓰ ꓐꓰ꓾ ꓠꓬꓲ ꓠꓬꓲ ꓥ_ ꓟꓲ ꓓꓰꓺ ꓔꓬ ꓢꓰꓽ ꓡꓳ꓿ “ꓯ-ꓧꓶ-ꓐꓷ ꓠꓬ ꓬꓲ-ꓡꓲ-ꓬ ꓔꓯ ꓟꓳ ꓗꓷ ꓕꓯ꓾ ꓯ-ꓧꓶ-ꓐꓷ ꓡꓰ ꓬꓲ ꓔꓯ꓾ ꓬꓲ-ꓢꓷ-ꓡꓰ ꓐꓴ ꓔꓯ ꓫ ꓙꓵ ꓝꓲ ꓢꓴꓳ꓾ ꓠꓴ ꓥ ꓡ? ꓐꓯ_ ꓡꓳ꓿” 1 ꓪ 18ꓽ17-18ꓼ ꓢ 59ꓽ14ꓼ 24ꓽ4-5꓿
	ꓫꓵꓻ ꓢꓴ ꓦꓻ ꓔꓯ ꓙꓵꓻ_ ꓟ ꓙꓵꓻ ꓚꓱꓹ ꓡꓰ ꓪꓴ-ꓢ ꓐꓯ ꓘꓶꓽ ꓠꓺ ꓡꓳꓸ ꓢꓴ ꓔꓯ ꓔꓳꓹ ꓢꓲ꓾ ꓓꓵꓽ ꓙ ꓟꓶ ꓓꓴ ꓬꓰ ꓟꓳꓸ ꓖꓶ ꓡ_ ꓥꓳ꓿ ꓬꓲ ꓪꓴꓸ ꓕꓲꓽ ꓠꓬꓲ ꓔꓯ ꓟꓽ ꓒꓵ ꓢꓴ ꓐꓴ ꓔꓯ ꓟꓸ ꓖꓶ ꓝꓲ ꓠꓹ ꓟ꓾ ꓥꓪ ꓠꓴꓽ ꓔꓯ ꓠꓬ ꓪꓴ-ꓢ ꓡꓰ ꓝꓲ ꓔ_ ꓟ ꓥ ꓡꓳ꓾ ꓐꓰ꓾ ꓥꓶꓺ_ ꓟ ꓦꓻ ꓜꓴꓻ ꓡꓰ ꓐꓯ ꓓꓳ ꓡ_ ꓥꓳ꓿ ꓦꓻ ꓜꓴ ꓖꓳ ꓟ ꓠꓬ ꓟꓲ ꓠꓯ ꓗꓪ ꓒꓬꓱꓼ ꓞꓹ ꓔꓬ ꓟ ꓥꓶꓺ_ ꓟ ꓟꓬꓱꓽ ꓑꓶ ꓓꓴ ꓠꓲꓹ ꓟ ꓫ ꓗꓶꓸ ꓗꓶꓸ ꓢꓲ꓾ ꓞꓳ ꓫꓱꓹ ꓪ ꓫꓱꓹ ꓐꓬꓺ ꓡꓰ_ ꓟ ꓠꓬ꓾ ꓬꓲꓸ ꓪꓴꓸ ꓕꓲꓽ ꓠꓬꓲ ꓔꓯ ꓟꓽ ꓒꓵꓽ ꓟ ꓑꓶ ꓓꓴ ꓥ ꓡꓳ꓾ ꓐꓰ꓾ ꓟꓸ ꓒꓬꓹ ꓢꓴ ꓔꓯ ꓬꓲ ꓡꓰ ꓢꓯꓼ ꓖꓶ_ ꓥꓳ꓿ 
	ꓣꓳ-ꓟ ꓘꓴ ꓜꓲ ꓞꓳ ꓙꓵꓽ_ ꓟ ꓠꓯꓸ ꓘꓪ ꓗꓪ ꓔꓬ ꓕꓯ꓾ ꓶꓼ ꓥꓳꓽ ꓫꓱꓹ ꓥꓳ ꓟꓬꓱꓽ ꓑꓶ ꓓꓴ ꓫꓸ ꓙꓵꓻ ꓜꓲꓽ ꓢꓴ ꓔꓯ꓾ ꓢ-ꓓꓯ ꓔꓯ ꓛꓳ ꓢꓴ ꓥ ꓡꓳ꓾ ꓐꓰ ꓓꓰꓺ ꓗꓷ ꓟ_ ꓡꓰ ꓐꓰ꓾ ꓮ ꓟꓶ ꓥ_ ꓟꓲ ꓬꓲ ꓖꓳ ꓡꓱ ꓒꓬꓱꓼ ꓡ_ ꓥꓳ꓿ ꓪꓴ-ꓢ ꓬꓲ ꓙꓵꓽ ꓗ ꓔꓯ ꓫꓺ ꓒꓵꓽ ꓢꓴ ꓔꓯ ꓠꓬ꓾ ꓟꓲ ꓠꓯ ꓔꓯ ꓫꓸ ꓙꓵꓻ ꓡꓰ ꓝꓲ ꓢꓴ ꓥ ꓡꓳ꓾ ꓐꓰ꓾ ꓓꓰꓺ ꓝꓲ ꓠꓹ ꓟ꓾ ꓞꓳ ꓤ ꓮꓽ ꓟꓬꓹ ꓔꓯ ꓡꓵꓹ ꓔꓴ ꓖꓶ_ ꓥꓳ꓿ ꓪꓴ-ꓢ ꓬꓲ ꓙꓵꓽ ꓗ ꓔꓯ ꓔꓱꓹ ꓔꓱꓹꓼ ꓐꓰ ꓔꓳꓹ_ ꓟ ꓞꓳ ꓤ ꓙꓵꓽ ꓗ ꓔꓯ ꓔꓶꓺ ꓠꓹ ꓟ꓾ ꓘꓴ ꓜꓲ ꓞꓳ_ ꓐꓰ ꓗꓴꓷꓼ ꓗꓪ ꓟ ꓙꓵꓽ ꓪ ꓙꓳ ꓢꓴ ꓐꓴ ꓔꓯ ꓡꓵꓹ ꓔꓴ ꓖꓶ_ ꓥꓳ꓿ ꓖꓳ ꓡꓱ ꓢꓲ ꓞꓳ ꓤ ꓦꓰꓽ ꓠꓲꓹ ꓔꓯ ꓟꓽ ꓓ ꓟꓽ ꓞ ꓠꓬꓲꓸ ꓔ ꓠꓹ ꓟ꓾ ꓢ-ꓓꓯ ꓢꓯꓼ ꓕꓵꓼ_ ꓥꓳ꓿
	ꓢꓲ ꓫꓬ ꓕꓳ ꓶ ꓗꓪ ꓟ ꓠꓽ ꓦꓬ ꓠꓬꓲ (SABBATH) ꓔꓯ ꓫꓺ ꓒꓵꓽ ꓢꓴ ꓐꓴ ꓠꓬ꓾ ꓗꓴꓷꓼ ꓙꓵꓽ ꓗ_ ꓐꓰ ꓗꓴꓷꓼ ꓢꓲꓺ ꓡꓲ ꓚꓱꓹ ꓔꓯ ꓔꓳꓹ ꓢꓴ_ ꓐꓰ꓾ ꓞꓳ ꓙꓳ ꓚꓱꓹ ꓗꓺ ꓫꓵꓺ ꓔꓯ ꓟꓽ ꓛꓳ ꓢꓲ꓾ ꓙꓵꓽ ꓗꓺ ꓟꓽ ꓙꓳ ꓟ_ ꓐꓰ ꓞꓳ ꓫꓱꓹ ꓪꓽ ꓫꓱꓹ ꓐꓬꓺ ꓡꓰ_ ꓟ ꓒꓬꓱꓼ ꓡ ꓝꓲ ꓢꓴ_ ꓐꓰ꓾ ꓪꓴ-ꓢ ꓬꓲ ꓐꓯ ꓟꓴ ꓘꓶꓽ_ ꓟ ꓔꓯ ꓡꓵꓹ ꓔꓴ ꓢꓴ ꓥ ꓡꓳ꓾ ꓐꓰ꓾ ꓞꓳ ꓜꓴ ꓞꓳ ꓟꓯꓼ ꓟꓲ ꓙꓬ ꓗꓪ ꓓꓰꓺ_ ꓡꓳ꓿ ꓬꓲ ꓪ ꓔꓯ ꓠꓬ ꓗꓴꓷꓼ ꓙꓵꓽ ꓢꓴ ꓔꓯ ꓟꓽ ꓠꓲꓹ ꓒꓴ ꓢꓴ ꓥ ꓡꓳ꓾ ꓐꓰ ꓥ_ ꓟꓲ ꓓꓰꓺ_ ꓢꓰꓽ ꓡꓳ꓿ ꓪꓴ-ꓢ ꓙꓵꓽ ꓗ ꓔꓯ ꓟꓽ ꓛꓳ ꓟ ꓟꓸ ꓟꓲꓽ ꓚꓺ ꓒ ꓐꓴ ꓠꓬ꓾ ꓢꓽ ꓡ ꓕꓯ ꓢꓲ ꓗꓪ ꓐꓰ ꓘꓹ ꓙꓵꓽ ꓡꓳ ꓙꓵꓽ ꓢꓴ ꓔꓯ ꓠꓺ ꓡꓳꓸ ꓠꓹ ꓟ ꓚꓺ ꓟꓸ ꓖꓶ_ ꓥꓳ꓿ ꓪꓴ-ꓢ ꓙꓵꓽ ꓗ ꓔꓯ ꓛꓳ ꓢꓴ ꓠꓬ꓾ ꓗꓴꓷꓼ ꓙꓵꓽ ꓗ ꓔꓶꓺ ꓗꓳꓹ_ ꓐꓰ ꓐꓯ ꓟꓴ ꓕꓲꓺ ꓗꓪ ꓝꓴꓲ ꓐꓯ ꓞꓷꓹ_ ꓟ ꓔꓳꓹ ꓜꓳꓽ_ ꓥꓳ꓿ ꓪꓴ-ꓢ ꓤ ꓠꓱ ꓐꓴ ꓐꓯ ꓘꓶ ꓔꓯ ꓠꓬ ꓟꓽ ꓔꓱꓹ ꓟ ꓬꓲ ꓟꓸ ꓟꓲ ꓒꓶꓻ ꓢꓲ꓾ ꓟꓽ ꓔꓱꓹ ꓟ ꓬꓲ ꓔꓶꓺ ꓙꓱꓼ ꓟꓳꓸ ꓖꓶ_ ꓥꓳ꓿
	ꓗꓴꓷꓼ ꓙꓵꓽ ꓢꓴ ꓐꓴ_ ꓐꓰ ꓦ ꓡꓱ ꓚꓱꓹ ꓪꓴꓸ ꓓꓵ ꓣꓱꓽ ꓢꓴ ꓐꓴ ꓠꓬ ꓬꓲ ꓪꓴꓸ ꓕꓲ ꓠꓬꓲ ꓔꓯ ꓒꓵꓽ ꓠꓹ ꓟ ꓑ ꓫꓬ ꓐꓴ ꓔꓯ ꓟꓸ ꓒꓬꓹ ꓥꓳ꓿ ꓩꓴ ꓔ ꓟ ꓙꓳ_ ꓡꓳ꓾ ꓐꓰ꓾ ꓟꓬꓱꓺ ꓓꓳꓽ ꓓꓳꓺ ꓔꓬ ꓟ ꓟꓷ-ꓗꓴꓷꓼ ꓗꓪ ꓥ_ ꓟꓲ꓾ ꓗꓴꓷꓼ ꓙꓵꓽ ꓢꓴ ꓐꓴ ꓠꓬ ꓞꓳ ꓤ ꓟꓬꓽ ꓐꓱ ꓠꓲꓹ ꓒꓴ_ ꓟ ꓔꓯ ꓛꓳ ꓢꓲ꓾ ꓬꓲꓸ ꓪꓴꓸ ꓕꓲꓽ ꓠꓬꓲ ꓔꓯ ꓠꓽ ꓠꓹ ꓟ ꓙꓵꓽ ꓗ ꓔꓶꓺ_ ꓥꓳ꓿ ꓬꓲ ꓒꓵꓽ ꓮꓽ ꓟꓬꓹ ꓐꓶꓻ ꓗꓷ ꓢꓲ ꓟꓶ ꓔ_ ꓟ꓾ ꓞꓳ ꓤ ꓦꓰꓽ ꓠꓲꓹ ꓩꓴ ꓔ_ ꓟ ꓔꓯ ꓒꓵꓽ_ ꓟ ꓟꓽ ꓚꓬꓹ꓾ ꓐꓰ ꓗꓷ ꓡꓰ_ ꓥꓳ꓿ “ꓖꓳ ꓡꓱ ꓠꓬꓲ ꓡꓴꓽ ꓡꓰ ꓤ ꓟꓶ ꓤ ꓔꓯ ꓠꓲꓹ ꓟ ꓦꓶꓻ ꓔꓴ ꓡ ꓢꓲ꓾ ꓜꓰ ꓞꓹ_ ꓟ ꓬꓲ ꓞꓲꓼ ꓤ ꓡꓯꓹ ꓤ꓾ ꓪꓴ-ꓢ ꓕꓵꓼ ꓪ ꓒꓵꓽ ꓛꓳ ꓢꓲ꓾ ꓬꓰ-ꓢꓴ ꓐꓱ ꓶ ꓢꓷ ꓙ ꓟꓳ ꓙ_ ꓟ ꓔꓯ ꓠꓬꓹ ꓔ ꓢꓴ ꓔꓯ ꓟꓯꓼ ꓬꓰ ꓙꓰ_ ꓡꓳ꓾” ꓐꓰ꓾ ꓟꓷ ꓠꓷ ꓝ ꓢꓴ ꓡꓰ ꓬꓲ ꓔꓯꓺ ꓐꓬꓱꓽ ꓟꓳꓸ ꓖꓶ ꓔ ꓟ ꓔꓯ ꓠꓬ꓾ ꓟꓽ ꓟꓶ ꓫꓵ ꓕꓯ ꓒꓬꓱꓼ ꓡ ꓠ ꓗ_ ꓟ ꓔꓳꓹ ꓡꓯꓼ ꓘꓳ_ ꓟ ꓫꓵꓽ ꓪꓴ ꓓꓽ ꓟ ꓗꓪ ꓣꓳ ꓬꓲ ꓑꓰꓹ ꓟꓳ ꓪ_ ꓥꓳ꓿ ꓟꓳ 12ꓽ17꓿
































37 ꓕꓱꓺ

ꓪꓴ-ꓢ ꓐꓯ ꓘꓶꓽ ꓠꓬ ꓣꓳꓽ ꓫ ꓑꓬꓺ ꓖꓴ

	ꓥꓶꓺ_ ꓟ ꓦꓻ ꓜꓴ_ ꓐꓰ ꓟꓽ ꓔꓱꓹ ꓟ ꓟꓸ ꓒ ꓐꓴ ꓔꓯ ꓐꓰ ꓡꓲꓹ ꓙꓰ ꓐ ꓡ ꓠꓹ ꓟ ꓐꓱ ꓶ꓾ ꓫꓸ ꓑꓬꓺ ꓖꓴ ꓥ ꓟ ꓢꓲ ꓫꓬ ꓕꓳ ꓶ ꓔꓯ ꓢꓳꓺ ꓢꓲ ꓛꓳ ꓫꓱꓽ ꓠꓹ ꓟ꓾ ꓪꓴ-ꓢ ꓡꓰ ꓬꓲ ꓡ ꓞꓳ ꓐꓴ ꓔꓯ ꓕꓵꓼ ꓪ ꓖꓶ ꓔ_ ꓡꓳ꓿ ꓢꓲ ꓫꓬ ꓕꓳ ꓶ ꓗꓪ ꓟ ꓟꓸ ꓘꓶꓽ ꓡꓰ ꓢ-ꓓꓯ ꓚꓴꓽ ꓬꓲꓹ ꓔꓯ ꓔꓲꓺ ꓢꓲꓽ ꓢꓲꓽ_ ꓐꓰ ꓟꓳꓸ ꓖꓶ ꓔꓬ ꓠꓬꓲ꓾ ꓢ-ꓓꓯ ꓠꓬ ꓞꓳ ꓤ ꓐꓴ ꓢꓲ ꓫꓬ ꓕꓳ ꓶ ꓔꓯ ꓟꓽ ꓙ ꓜꓲꓼ ꓠꓹ ꓟ ꓚꓴꓽ ꓬꓲꓹ ꓮꓽ ꓟꓬꓹ ꓫꓵꓽ ꓣꓱꓽ ꓢꓲ ꓗꓽ ꓔ_ ꓡꓳ꓿ ꓡꓳꓹ ꓬꓰ ꓕꓲ ꓧꓪꓹ ꓟꓸ ꓒꓬꓹ_ ꓟ ꓔꓯ ꓟꓽ ꓟꓶ ꓫꓵ ꓕꓯ ꓣꓳꓽ ꓔꓳꓹ ꓜꓳꓽ_ ꓥꓳ꓿ ꓙꓲ-ꓢꓴ ꓔꓯ ꓔꓳꓹ ꓒ ꓡꓰ ꓣꓳ ꓔꓯ ꓓꓵ ꓙ ꓟꓶ ꓓꓴ ꓬꓰ ꓟꓳꓸ ꓖꓶ ꓡ_ ꓥꓳ꓿ ꓢꓲ ꓫꓬ ꓕꓳ ꓶ ꓔꓯ ꓟꓽ ꓔꓯꓺ ꓠꓬꓲ ꓕꓯ ꓠꓽ꓾ ꓬꓲ ꓬꓰ_ ꓟ ꓓꓵ ꓙ ꓟꓶ ꓓꓴ ꓠꓬ ꓚꓵꓺ ꓚꓵꓺ ꓥ ꓟ_ ꓡꓰ ꓐꓰ ꓡꓳꓸ ꓓꓳ ꓡ_ ꓥꓳ꓿ ꓢ 8ꓽ20꓿
	ꓪꓴ-ꓢ ꓬꓲ ꓙꓵꓽ ꓗ ꓮ ꓙꓵꓽ ꓔꓯ ꓛꓳ ꓢꓴ ꓠꓬ꓾ ꓔꓳꓹ_ ꓟ_ ꓐꓰ ꓤꓲꓺ_ ꓟ ꓔꓯ ꓘꓳ ꓣꓴ ꓟꓶ_ ꓥꓳ꓿ ꓖꓳ ꓟꓬ ꓫꓵꓽ ꓔꓯ ꓜꓲꓽ ꓧꓪꓸ ꓡꓰ ꓐ ꓡ ꓠꓹ ꓟ ꓠꓬ꓾ ꓪꓴ-ꓢ ꓬꓲ ꓐꓯ ꓘꓶ ꓗꓪ ꓙꓳ_ ꓟ ꓬꓲ ꓠꓲꓹ ꓡꓶꓽ ꓔꓯ ꓙ ꓜꓲꓼ ꓔ ꓠ ꓗ_ ꓥꓳ꓿ ꓢꓲ ꓫꓬ ꓕꓳ ꓶ ꓗꓪ ꓟ ꓔꓱꓹ ꓚꓵꓺ_ ꓟ ꓠꓯꓸꓼ ꓗꓪ ꓢꓯꓼ ꓪ ꓟꓽ ꓣꓴꓻ ꓔ ꓢꓴ ꓐꓴ ꓠꓽ꓾ ꓡꓳꓹ ꓬꓰ_ ꓟ ꓟꓯꓼ ꓘꓶꓽ ꓗꓪ ꓔꓳꓹ ꓞꓹ ꓟꓽ ꓘꓴꓳ꓿
	ꓬꓰ-ꓢꓴ ꓠꓬ ꓬꓲꓸ ꓫꓵꓻ ꓠ ꓗ_ ꓟ_ ꓐꓰ ꓢꓯꓸ ꓬꓲꓼ ꓡ ꓠ ꓗ_ ꓟ ꓔꓯ꓾ ꓬꓲꓸ ꓟꓽ ꓫꓵꓻ ꓧꓶꓸ ꓕꓯ_ ꓡꓰ ꓬꓲ ꓛꓳ ꓒꓯꓹ ꓐꓴ ꓔꓯ ꓐꓯ ꓖꓶ ꓗꓷ ꓥ_ ꓟꓲ꓾  ꓐꓯ ꓘꓶ ꓖꓳ ꓟ ꓔꓯ ꓬꓲ ꓛꓳ ꓒꓯꓹ ꓐꓴ ꓟꓽ ꓧꓪꓸ ꓛꓲ꓿ ꓬꓰ-ꓢꓴ ꓫꓵꓻ_ ꓕꓯ ꓬꓲ ꓪ ꓠꓬ꓾ ꓧꓶꓸ ꓕꓯ_ ꓡꓰ ꓟꓽ ꓢꓷ ꓔ ꓟ_ ꓡꓰ ꓐꓰ ꓗꓷ ꓡꓰ ꓢꓲ꓾ ꓥꓳꓺ ꓡꓳꓸ ꓓꓴ ꓒꓲꓼ ꓬꓰ_ ꓡꓳ꓿ ꓙꓲ-ꓢꓴ ꓠꓬ ꓬꓲ ꓛꓳ ꓒꓯꓹ ꓐꓴ ꓔꓯ ꓡ ꓠꓹ ꓟ ꓫꓵꓽ ꓪꓴ ꓐꓯ ꓖꓶ ꓗꓷ ꓟ_ ꓡꓰ ꓐꓰ꓾ ꓣꓳ ꓔꓯ ꓥ_ ꓟꓲ ꓟꓷ ꓠꓷ ꓝ ꓘꓶꓽ ꓗꓪ ꓐꓰ ꓡ ꓠꓹ ꓟ ꓫꓵꓽ ꓪꓴ ꓐꓯ ꓖꓶ ꓔ_ ꓡꓳ꓿ ꓣꓱ ꓛꓰ ꓗ ꓘꓶꓽ ꓚꓵꓸ ꓗꓷ_ ꓟ ꓦꓬ ꓠꓬꓲ_ ꓐꓰ ꓗꓪ' ꓫꓵꓽ_ ꓟ ꓫꓵꓽ ꓪꓴ ꓔꓯ ꓔꓲꓺ ꓢꓲꓽ ꓢꓲꓽ_ ꓐꓰ ꓐꓯ ꓖꓶ ꓔ_ ꓡꓳ꓿ ꓖꓳ ꓡꓱ ꓥ_ ꓟꓲ ꓞꓳ ꓤ ꓮ ꓟꓬꓹ ꓠꓬ ꓬꓳꓹ ꓚꓲꓽ_ ꓟ ꓐꓰ ꓔꓱꓹ ꓚꓵꓺ_ ꓟ ꓖꓳ ꓟ ꓔꓯ ꓟꓽ ꓙ ꓜꓲꓼ ꓔ ꓟ ꓑꓶ ꓓꓴ꓾ ꓛꓲ ꓡ ꓠꓹ ꓟ ꓫ ꓙꓵ_ ꓟ ꓦꓬ ꓠꓬꓲ ꓐꓱ ꓶ ꓬꓲ ꓪ ꓟꓽ ꓙ ꓖꓶ ꓔ꓿
	ꓪꓴ-ꓢ ꓡꓰ ꓝꓲ ꓓꓴ ꓔꓯ ꓝꓲ ꓩꓴ ꓗꓷ ꓢꓲ꓾ ꓬꓲꓼ ꓠꓬꓲꓸ ꓖꓶ_ ꓟ ꓓꓳꓽ ꓚꓺ ꓟꓸ ꓖꓶ ꓡ_ ꓕꓯ꓾ ꓬꓲ ꓠꓬ ꓞꓳ ꓤ ꓐꓴ ꓔꓯ ꓓꓳꓽ ꓖꓳ ꓟ ꓔꓯ ꓬꓲ ꓜꓶꓻ ꓓꓵꓽ ꓙ ꓖꓪꓽ ꓠꓬꓲ ꓢꓲ ꓧꓪꓸ ꓛꓲ ꓔꓬ ꓝꓲ ꓠꓲꓹ ꓫꓵ_ ꓡꓳ꓿ ꓓꓴꓽ ꓪꓴ_ ꓐꓰ ꓓꓴꓽ ꓪꓴ ꓐꓬꓱꓽ ꓔꓯ ꓪꓴ ꓓꓵ ꓕꓱꓼ ꓢꓴ ꓕꓯ ꓢꓲ ꓗꓪ ꓬꓯꓼ ꓡ ꓠ ꓗ_ ꓟ ꓐꓯ ꓟꓴ ꓙ ꓖꓴ ꓔꓯ ꓢꓷ ꓖꓶ_ ꓟ ꓓꓳꓽ ꓠꓯꓸꓼ ꓗꓪ꓾ ꓓꓴꓽ ꓪꓴ ꓬꓲ ꓐꓬꓱꓽ ꓠꓬ ꓮ ꓫꓵꓽ ꓥ ꓟ_ ꓐꓰ꓾ ꓓꓴꓽ ꓪꓴ ꓬꓲ ꓐꓬꓱꓽ ꓔꓯ ꓟꓽ ꓘꓳ ꓣꓴ꓾ ꓪꓴꓸ ꓓꓵ ꓟꓽ ꓕꓱꓼ ꓕꓱꓼ ꓔꓬ ꓐ ꓡ_ ꓟ ꓚꓱꓹ ꓔꓯ ꓥ_ ꓟꓲ꓾ ꓞꓳ ꓤ ꓐꓴ ꓔꓯ ꓢꓷ ꓡꓰ ꓝꓲ_ ꓡꓳ꓿ ꓖꓳ ꓡꓱ ꓥ_ ꓟꓲ ꓞꓳ ꓤ ꓐꓴ ꓠꓬ ꓝꓴꓲ ꓐꓲꓺ ꓞꓹ_ ꓟ ꓬꓲ ꓪ ꓠꓲꓹ ꓡꓶꓽ_ ꓐꓰ ꓟꓽ ꓧꓳꓹ ꓟ꓾ ꓔꓱꓹ ꓚꓵꓺ_ ꓟ ꓔꓯ ꓘꓳ ꓣꓴ ꓠꓲꓹ ꓟꓽ ꓫꓵ꓿ ꓖꓳ ꓡꓱ ꓠꓬꓲ ꓬꓲ ꓪ ꓠꓲꓹ ꓒꓴ_ ꓟ ꓗꓶꓸ ꓘꓶꓽ ꓔꓯ ꓢ-ꓓꓯ ꓡꓰ ꓡꓴꓽ ꓖꓶ ꓔꓬ_ ꓡꓳ꓿ ꓟꓳ 14ꓽ9-11ꓼ 2 ꓕꓲ 4ꓽ3꓿
	ꓖꓳ ꓡꓱ ꓥ_ ꓟꓲ ꓢꓲ ꓫꓬ ꓕꓳ ꓶ ꓔꓯ꓾ ꓙꓵꓻ ꓚꓱꓹ ꓐꓱ ꓶ ꓦꓲꓻ ꓚꓰꓺ_ ꓐꓰ ꓫꓬꓹ ꓔꓱꓹ_ ꓟ ꓟꓬꓱꓽ ꓮ ꓙꓵꓽ ꓐꓱ ꓶ ꓦꓲꓻ ꓚꓰꓺ ꓚꓬꓹ ꓔ ꓢꓲ ꓡꓯ ꓕꓲꓺ ꓛꓳ ꓫꓱꓽ ꓢꓴ ꓞꓳ ꓤ ꓕꓲꓽ ꓐꓱ ꓪꓴ-ꓢ ꓔꓯ ꓙꓳꓻ ꓞꓹ_ ꓥꓳ꓿ ꓢꓷ ꓠꓲꓹ ꓙꓳ ꓢꓴ ꓐꓴ ꓓꓵ ꓙ ꓚꓱꓹ_ ꓐꓰ꓾ ꓟꓲ ꓠꓯ ꓢꓷ ꓠꓲꓹ ꓗꓪ ꓐꓰ ꓐꓯ ꓞꓷꓹ ꓔ ꓟ_ ꓐꓰ꓾ ꓦ ꓡꓱ ꓚꓱꓹ ꓜꓴ ꓡꓰ ꓐꓯ ꓞꓷꓹ ꓔ ꓟ_ ꓐꓰ꓾ ꓞꓳ ꓤ ꓟꓬꓽ ꓐꓱ ꓓꓵ ꓙ_ ꓟ ꓔꓯ ꓙꓵꓻ ꓚꓱꓹ ꓐꓱ ꓶ ꓔꓳꓹ ꓙ ꓓꓴ ꓗꓸ ꓚꓵꓺ ꓬꓰ ꓙꓲꓽ ꓟꓽ ꓙꓳ꓿ ꓪꓴ-ꓢ ꓡꓰ ꓐꓯ ꓔ ꓟ ꓔꓯ_ ꓡꓰꓽ ꓣꓳꓽ ꓒꓵꓽ ꓠ ꓗ_ ꓡꓳ꓿ ꓢꓲ ꓫꓬ ꓕꓳ ꓶ ꓔꓯ ꓚꓲ ꓛꓬ ꓢꓳꓺ ꓣꓴ_ ꓟ ꓔꓲꓸ ꓫꓵ꓾ ꓘꓴ ꓜꓲ ꓞꓳ ꓟꓸ ꓒ_ ꓐꓰ ꓟꓸ ꓟꓲꓽ ꓢꓳꓺ ꓦꓲ ꓗꓪ ꓟ ꓟꓸ ꓒ ꓐꓴ ꓐꓯ ꓘꓶꓽ ꓔꓯ ꓠ ꓠꓹ ꓠꓲꓹ ꓫꓵ ꓠꓹ ꓟ꓾ ꓢ-ꓓꓯ ꓡꓰ ꓧꓳꓽ ꓔꓬ_ ꓡꓳ꓿ ꓪꓴꓸ ꓓꓵ ꓣꓱꓽ ꓢꓴ ꓖꓳ ꓕꓲꓽ ꓧꓳꓽ ꓔꓯ ꓣꓴꓻ ꓓꓳꓽ ꓡꓰ_ ꓟ ꓗꓪ ꓐꓰ ꓢ-ꓓꓯ ꓠꓬ ꓑ ꓫꓬ ꓮ ꓙꓵꓽ ꓔꓯ ꓙꓵꓽ ꓐ ꓡ_ ꓡꓳ꓿
	ꓙꓲ-ꓢꓴ ꓟꓲ ꓠꓯ ꓗꓪ ꓡ ꓗꓷ ꓕꓯ꓾ ꓞꓳ ꓫ ꓐꓴ_ ꓐꓰ ꓢꓷ ꓠꓲꓹ ꓟꓽ ꓙꓳ ꓢꓴ ꓐꓴ ꓠꓬ ꓙꓲ-ꓢꓴ ꓚꓺ ꓟꓸ ꓖꓶ_ ꓟ ꓔꓯ ꓠꓲꓹ ꓒꓴ ꓒꓴ ꓐꓰ ꓘꓳ ꓣꓴ_ ꓡꓳ꓿ ꓖꓳ ꓡꓱ ꓥ_ ꓟꓲ ꓠꓲꓹ ꓜꓳꓺ_ ꓟ ꓠꓲꓹ ꓟ ꓐꓲꓺ ꓞꓹ_ ꓟ ꓔꓲꓺ ꓒ ꓓꓽ ꓟ ꓕꓲꓽ ꓜꓴ ꓢꓴ_ ꓐꓰ ꓦ ꓡꓱ ꓚꓱꓹ ꓪꓴꓸ ꓓꓵ ꓣꓱꓽ ꓢꓴ ꓐꓴ ꓠꓽ꓾ ꓬꓰ-ꓢꓴ ꓠꓬ ꓟꓲ-ꓢ-ꓬ ꓥ ꓟ ꓔꓯ ꓟꓽ ꓘꓳ ꓣꓴ꓿ ꓖꓳ ꓕꓯ ꓞꓳ ꓤ ꓐꓴ ꓡꓰ “ꓕꓱ ꓟ ꓮ ꓡꓲ ꓥ ꓡ? ꓞꓳ ꓪꓴꓽ ꓐꓴ_ ꓐꓰ ꓢꓷ ꓠꓲꓹ ꓙꓳ ꓢꓴ ꓐꓴ ꓠꓬ ꓙꓲ-ꓢꓴ ꓔꓯ ꓮ ꓫꓵꓽ ꓑꓶ ꓓꓴ ꓟꓽ ꓘꓳ ꓣꓴ ꓡ? ꓐꓰ꓾ ꓠ ꓠꓬꓲ ꓔꓴ ꓡ_ ꓡꓳ꓿ ꓕꓱ ꓡꓱ ꓫꓵꓽ ꓟꓸ ꓒ ꓣꓱꓽ ꓢꓴ ꓐꓴ ꓑꓶ ꓓꓴ ꓬꓴ-ꓔ ꓡ ꓞꓳ ꓐꓴ ꓠꓬ ꓚꓬꓴꓹ ꓢꓲꓺ ꓒ ꓔꓯ ꓡꓳꓺ ꓩꓴ ꓗꓷ_ ꓡꓳ꓿  

ꓞꓳ ꓤ ꓙꓵꓽ ꓪ ꓔꓯ ꓛꓵꓽ ꓔꓴ_ ꓟ 

	ꓞꓳ ꓤ ꓢꓲꓺ ꓦꓰꓽ ꓠꓲꓹ ꓔꓯ ꓠꓬꓲꓸ ꓔ ꓠꓹ ꓟ ꓞꓳ ꓤ ꓙꓵꓽ ꓪ ꓔꓯ ꓛꓵꓽ ꓔꓴ_ ꓟ ꓠꓬ꓾ ꓕꓲ ꓤꓶꓻ ꓡꓰ ꓕꓲ ꓤꓶꓻ ꓗꓪ ꓙꓳꓺ ꓦꓲꓸ ꓓꓴ ꓕꓲꓽ  ꓥ ꓡꓳ꓿ ꓟꓲ ꓙꓬ ꓗꓪ ꓒꓬꓱꓼ ꓡ ꓠ ꓗ_ ꓟ ꓕꓱ ꓡꓱ ꓫꓵ ꓫꓵꓽ ꓪꓴ ꓕꓲ ꓟ ꓔꓯ ꓢꓲꓺ ꓒ ꓬꓰ-ꓢꓴ ꓡꓳꓸ ꓟꓳ ꓗꓷꓳ꓿ ꓟꓬꓺ ꓔꓶꓺ ꓧꓳꓽ_ ꓟ ꓔꓯ ꓟꓽ ꓛꓳ ꓠꓹ ꓟ ꓬꓰ-ꓢꓴ ꓡꓰ ꓟꓸ ꓖꓶ_ ꓟ ꓟꓸ ꓘꓶꓽ ꓠꓬ꓾ ꓡ ꓠꓹ ꓟ ꓤꓶꓻ ꓗꓪ ꓟ ꓞꓳ ꓤ ꓐꓴ ꓐꓱ ꓶ ꓣꓱꓽ ꓬꓯꓼ_ ꓟ ꓟꓸ ꓘꓶꓽ ꓥ ꓡꓳ꓿
	ꓢꓲ ꓫꓬ ꓕꓳ ꓶ ꓔꓯ ꓬꓲꓸ ꓟꓸ ꓟꓲ ꓒꓶꓻ ꓠꓹ ꓟ ꓙꓵꓽ ꓪ ꓠꓬ ꓣꓳ-ꓟ ꓘꓴ ꓜꓲ ꓞꓳ ꓧꓳꓽ ꓢꓴ ꓔꓯ_ ꓡꓰꓽ ꓙꓳ_ ꓡꓳ꓾ ꓐꓰ꓾ ꓣꓳ-ꓟ ꓘꓴ ꓜꓲ ꓞꓳ ꓡꓰ ꓐꓯ ꓞꓷꓹ ꓔ_ ꓡꓳ꓿ ꓦ ꓡꓱ ꓚꓱꓹ ꓫꓬꓹ ꓔꓱꓹ_ ꓟ ꓟꓬꓱꓽ ꓑꓶ ꓓꓴ ꓞꓳ ꓤ ꓥ ꓕ ꓑꓳ ꓔꓯ ꓢꓲ ꓫꓬ ꓕꓳ ꓶ ꓙꓳ ꓡꓰ ꓥ_ ꓟꓲ꓾ ꓣꓳ-ꓟ ꓘꓴ ꓜꓲ ꓞꓳ ꓡꓰ ꓐꓯ ꓞꓷꓹ ꓔ ꓟ ꓕꓵꓼ ꓪ ꓖꓳ ꓟ ꓑꓶ ꓓꓴ꓾ ꓑ-ꓣꓳ-ꓔꓰ-ꓢꓶꓽ-ꓔꓯ ꓐꓴ ꓐꓱ ꓶ ꓢꓲ ꓫꓬ ꓕꓳ ꓶ ꓢꓳꓺ_ ꓟ ꓗꓪ ꓗꓽ ꓔ ꓓꓴ ꓒꓬꓱꓼ ꓡ_ ꓡꓳ꓿ ꓘꓴ ꓜꓲ ꓞꓳ ꓡꓰ ꓟꓸ ꓖꓶ_ ꓟ ꓟꓸ ꓟꓲ ꓔꓯ_ ꓡꓰꓽ ꓘꓳ ꓣꓴ ꓠ ꓗ_ ꓡꓳ꓾ ꓐꓰ꓾ ꓣꓳ-ꓟ ꓘꓴ ꓜꓲ ꓞꓳ ꓡꓰ ꓐꓯ_ ꓡꓳ꓿ ꓖꓳ ꓟ ꓑꓶ ꓓꓴ ꓬꓲ ꓪ ꓘꓴ ꓜꓲ ꓞꓳ ꓢꓲꓺ ꓤ ꓐꓴ ꓠꓬ꓾ ꓘꓴ ꓜꓲ ꓞꓳ ꓟꓸ ꓘꓶꓽ ꓔꓯ ꓟꓽ ꓧꓳꓹ ꓟ꓾ ꓢꓲ ꓫꓬ ꓕꓳ ꓶ ꓗꓪ ꓓꓯ_ ꓟ ꓟꓸ ꓘꓶꓽ ꓔꓯ ꓮꓸ ꓔꓲꓸ ꓤ ꓥ_ ꓟꓲ ꓟꓽ ꓢꓷ꓿
	ꓞꓳ ꓤ ꓮ ꓟꓬꓹ ꓠꓬ ꓚꓲ ꓛꓬ ꓶꓻ ꓟꓬ ꓔꓯ ꓘꓴ ꓜꓲ ꓞꓳ ꓧꓳꓽ ꓢꓴ ꓡꓯ ꓒꓯꓹ ꓗꓪ ꓡꓯ ꓙꓱ ꓗꓷ ꓠꓹ ꓟ ꓙ ꓖꓶ ꓔꓬ_ ꓡꓳ꓿ ꓙꓲ-ꓢꓴ ꓟꓸ ꓘꓶꓽ ꓔꓯ ꓬꓲ ꓪ ꓔꓷꓹ ꓘꓳ (ꓡꓳꓸ ꓘꓳꓻ) ꓗꓷꓳ꓿ ꓟꓸ ꓟꓲ ꓚꓺ ꓒ ꓐꓴ ꓠꓬ ꓟꓽ ꓛꓬꓻ ꓗꓴꓸ ꓡ? ꓬꓲ ꓪ ꓠꓬ ꓠꓬꓲ ꓟꓳ ꓓꓴ ꓡꓬꓸ ꓖꓶ ꓢꓴ ꓥ ꓟꓽ ꓥ꓾ ꓐꓯ_ ꓟ ꓔꓯ ꓢꓲ ꓫꓬ ꓕꓳ ꓶ ꓗꓪ ꓐꓰ ꓟꓽ ꓚꓬꓹ ꓠꓬꓲ ꓕꓯ ꓠꓽ꓾ ꓣꓳ ꓮ ꓡꓲ ꓢꓷ ꓐ ꓡ_ ꓡ? ꓠꓲꓹ ꓪꓴꓽ ꓠꓲꓹ ꓕꓶꓻ_ ꓟ ꓟꓽ  ꓙꓳ ꓟ ꓑꓶ ꓓꓴ ꓞꓳ ꓤ ꓮ ꓟꓬꓹ ꓠꓬ ꓢꓷ ꓠꓲꓹ ꓙꓳ ꓢꓴ ꓐꓴ ꓔꓯ ꓟꓸ ꓒ ꓚꓬꓹ ꓢꓲ꓾ ꓛꓬꓻ ꓡꓰ ꓥꓳꓽ ꓡꓰ_ ꓟ ꓠꓱꓸ ꓜꓲꓽ ꓐꓱꓺ ꓗꓪ ꓡꓲꓹ ꓙꓰ ꓟꓽ ꓓ ꓠ ꓛꓲ ꓦꓱꓺ ꓓꓳꓽ ꓡꓰꓳ꓿ ꓞꓳ ꓤ ꓖꓳ ꓕꓲ ꓧꓳꓽ ꓠꓬ ꓕꓱ ꓕꓲ ꓤꓶꓻ_ ꓐꓰ ꓗꓴꓸ ꓙꓲ ꓙꓳ_ ꓟ ꓔꓱꓹ ꓚꓵꓺ_ ꓟ ꓔꓯ ꓧꓪꓺ ꓟꓳꓻ ꓡꓰ_ ꓡꓳ꓿ ꓔꓱꓹ ꓚꓵꓺ_ ꓟ ꓓꓳꓽ ꓖꓳ ꓟ ꓔꓯ ꓚꓺ ꓒꓬꓱꓺ_ ꓟ ꓟꓬꓱꓽ ꓗꓪ ꓢꓲ-ꓫꓬ-ꓟ-ꓦ ꓟꓬꓱꓽ ꓬꓰ ꓔꓬ ꓟ ꓔꓯ_ ꓟꓲ ꓬꓲ ꓪ ꓚꓬꓹ ꓪ_ ꓡꓳ꓿ ꓖꓳ ꓡꓱ ꓥ_ ꓟꓲ ꓬꓲ ꓪ ꓠꓬ ꓬꓲ ꓪ ꓟꓸ ꓒ ꓐꓴ ꓡꓰ ꓠꓬꓲ ꓟꓳ ꓓꓴ ꓔꓯ ꓗꓽ ꓔ_ ꓟ ꓔꓯ ꓓꓽ ꓔꓳꓹ (ꓠꓲꓹ ꓧꓳꓹ) ꓔꓬ_ ꓡꓳ꓿ 
	ꓢ-ꓓꓯ ꓠꓬ ꓞꓳ ꓤ ꓮꓽ ꓟꓬꓹ ꓔꓯ꓾ ꓡꓯ ꓐꓳ ꓔꓶ ꓓꓴ ꓔꓯ ꓛꓴꓽ ꓙꓳ ꓢꓴ_ ꓐꓰ ꓠꓷꓼ ꓡꓰ ꓝꓲ ꓢꓲ ꓙꓵꓽ ꓡ_ ꓥꓳ꓿ ꓠꓷꓼ ꓡꓯ ꓘꓳ ꓡꓰ ꓝꓲ_ ꓟ ꓕꓱ ꓟ ꓠꓬ꓾ ꓮ ꓐ ꓮ ꓟ_ ꓐꓰ ꓤ ꓠꓱ ꓐꓴ ꓠꓬꓲꓽ ꓗꓴꓸ ꓚꓸꓼ ꓗꓪ ꓟ ꓠꓵꓻ ꓠꓲꓹ ꓧꓷꓹ ꓚꓺ꓾ ꓞꓳ ꓙꓳ ꓚꓱꓹ_ ꓐꓰ ꓗꓪ' ꓫꓵꓽ_ ꓟ ꓠꓵ ꓠꓲꓹ ꓧꓷꓹ ꓚꓺ ꓥ ꓗꓴꓸ_ ꓡꓳ꓿ ꓖꓳ ꓡꓱ ꓐꓰ ꓠꓵ ꓠꓲꓹ ꓧꓷꓹ ꓚꓺ ꓡꓰ ꓞꓳꓹ ꓔ ꓢꓴ ꓠꓬ꓾ ꓚꓲ ꓛꓬ ꓬꓰ ꓠ ꓗ_ ꓟ ꓟꓬꓱꓽ ꓔꓯ ꓬꓰ ꓟꓽ ꓑꓶꓸ꓾ ꓐꓰ ꓗꓷ ꓡꓰ_ ꓡꓳ꓿ 
	ꓚꓲ ꓛꓬ ꓤꓶꓻ ꓗꓪ ꓛꓬ ꓖꓴ ꓥꓳꓽ ꓖꓴ ꓟꓽ ꓙꓳ ꓠꓬ ꓓꓻ_ ꓥꓳ꓿ ꓮꓸ ꓫꓵꓽ ꓦ ꓡꓱ ꓚꓱꓹ ꓔꓯ ꓦ ꓡꓱ_ ꓥ_ ꓟꓲ ꓮꓸ ꓫꓵꓽ ꓟꓽ ꓛꓺ꓾ ꓐꓰ ꓞꓳ ꓤ ꓐꓴ ꓐꓯ ꓔꓬ ꓗꓴ_ ꓡꓳ꓿ ꓖꓳ ꓡꓱ ꓥ_ ꓟꓲ ꓤꓶꓻ ꓔꓯ ꓫꓬꓹ ꓜꓶꓻ ꓖꓶ ꓔꓬ ꓟ ꓠꓬ ꓙꓵꓻ ꓠꓲꓹ ꓕꓱ ꓟ ꓥ ꓡꓳ꓿ ꓡꓯꓼ ꓟꓶ ꓓꓻ_ ꓟ ꓔꓱꓹ ꓚꓵꓺ_ ꓟ ꓔꓯ ꓟꓽ ꓘꓳ ꓣꓴ ꓟ ꓠꓽ꓾ ꓠꓬꓲ ꓟꓳ ꓓꓴ ꓔꓯ ꓡꓳꓺ ꓩꓴ ꓗꓷ ꓢꓲ ꓠꓯ ꓞꓲ_ ꓟ ꓔꓯ ꓢꓲꓺ ꓣꓴ_ ꓟ ꓥ ꓡꓳ꓿
	ꓪꓴ-ꓢ ꓠꓲꓹ ꓡꓶꓽ ꓔꓯ ꓢꓷ ꓪ ꓓ_ ꓟ ꓝꓲ ꓗꓪ ꓬꓰ ꓗꓷ_ ꓟ ꓝꓴꓲ ꓐꓱ ꓶ ꓢꓸ ꓬꓰꓽ ꓓꓴ ꓟꓽ ꓙꓳ (ꓟꓽ ꓢꓷ ꓠꓬꓲ ꓥ ꓡꓳ꓾ ꓐꓰ꓾ ꓢꓸ ꓬꓰꓽ ꓓꓴ ꓬꓲ ꓑꓶꓸ ꓟꓽ ꓙꓳ)꓿ ꓔꓯꓺ ꓥꓳꓽ ꓙ ꓫꓬꓸ (ꓙ ꓗꓪꓺ) ꓗꓪ ꓫꓱꓽ ꓛꓲ ꓬꓰ ꓢꓴ ꓕꓲ ꓣꓳ ꓠꓬ꓾ ꓚꓱꓹ ꓟꓳꓸ ꓒꓬꓸ ꓔꓯ ꓟꓽ ꓧꓪꓸ ꓛꓲ ꓔꓬ ꓢꓲ꓾ ꓟꓽ ꓥ ꓕꓲꓽ ꓚꓱꓹ ꓗꓪ ꓫꓱꓽ ꓙꓰ_ ꓡꓳ꓿ ꓬꓲ ꓠꓬ ꓞꓳ ꓙꓲꓻ ꓕꓲ ꓣꓳ ꓥ ꓐꓭ ꓥ_ ꓟꓲ꓾ ꓬꓲ ꓠꓬ ꓥꓳꓽ ꓡꓰ_ ꓟ ꓙ ꓖꓴ ꓗꓪ ꓫꓱꓽ ꓔꓬ_ ꓡꓳ꓿ ꓜꓱ 16ꓽ25ꓼ ꓘꓳ 12ꓽ24ꓼ ꓬꓳ 7ꓽ17꓿

ꓓꓽ ꓪꓴꓸ ꓬꓳꓹ ꓚꓲꓽ_ ꓟ ꓟꓬꓱꓽ

	ꓚꓲ ꓛꓬ ꓡꓰ ꓜꓳꓽ_ ꓡꓳ꓾ ꓐꓰ ꓓꓵꓽ ꓙ ꓔ_ ꓟ ꓔꓯ ꓡꓯ ꓕꓲꓺ ꓛꓳ ꓫꓱꓽ_ ꓟ꓾ ꓥ ꓠꓬ ꓟꓸ ꓒ ꓡꓰ ꓚꓺ ꓟꓸ ꓖꓶ ꓡ_ ꓟ ꓠꓬ꓾ ꓚꓵꓺ ꓚꓵꓺ ꓥ ꓡꓳ꓾ ꓐꓰ ꓘꓳ ꓣꓴ ꓢꓲ ꓡꓯ ꓕꓲꓺ ꓣꓱꓽ ꓬꓰ_ ꓟ ꓠꓬ꓾ ꓟꓽ ꓡꓳꓼ ꓢꓰꓽ꓿ ꓢꓲ ꓫꓬ ꓕꓳ ꓶ ꓔꓯ ꓥꓸ ꓔ ꓢꓲ ꓚꓲ ꓛꓬ ꓡꓰ ꓜꓳꓽ ꓟꓽ ꓜꓳꓽ ꓚꓬꓹ ꓠꓬꓲ ꓠ ꓗ_ ꓡꓳ꓿ ꓟꓴ ꓗꓪ ꓗꓪ ꓙꓰ_ ꓟ ꓚꓱꓹ ꓕꓲꓽ ꓟ ꓔꓯ ꓞꓳ ꓤ ꓐꓴ ꓟꓲ ꓙꓬ ꓗꓪ ꓟꓳꓸ ꓖꓶ ꓔ_ ꓠꓬꓲ꓾ ꓞꓳ ꓤ ꓐꓴ ꓠꓬ ꓔꓱꓹ_ ꓟ ꓚꓱꓹ ꓗꓪ ꓫꓱꓽ ꓠꓹ ꓟ ꓐꓱ ꓶ ꓖꓴꓽ ꓢꓲ ꓢꓲꓺ ꓣꓴ ꓙꓲꓽ ꓟꓽ ꓙꓳ꓿
	ꓢꓲ ꓫꓬ ꓕꓳ ꓶ ꓔꓯ ꓢꓳꓺ ꓢꓲ ꓔꓱꓹ ꓚꓵꓺ_ ꓟ ꓠꓬꓲ ꓟꓳ ꓓꓴ ꓙ ꓖꓴ ꓗꓪ ꓚꓲ ꓛꓬ ꓫꓱꓽ ꓙꓰ_ ꓟ_ ꓡꓰꓽ ꓟꓽ ꓞꓲ꓾ ꓚꓲ ꓛꓬ ꓫꓱꓽ_ ꓟ ꓚꓱꓹ ꓗꓪ ꓫꓱꓽ ꓠꓹ ꓟ꓾ ꓠꓱ ꓐꓯ ꓢꓴ ꓔꓯ ꓢꓯꓼ ꓖꓶ ꓠꓹ ꓟ ꓠꓬ꓾ ꓬꓳꓹ ꓚꓲꓽ_ ꓟ ꓶꓻ ꓕꓲꓽ ꓟ ꓥ ꓢꓰꓽ ꓡꓳ꓿ ꓣꓳ ꓠꓬ ꓪꓴ-ꓢ ꓟꓲ ꓠꓬ ꓗꓪ ꓚꓲ ꓛꓬ ꓒꓳꓹ ꓖꓶ ꓠ ꓗ_ ꓟ ꓑꓶ ꓓꓴ꓾ ꓚꓲ ꓛꓬ ꓙꓵꓻ ꓚꓱꓹ ꓔꓯ ꓚꓲ ꓛꓬ ꓡꓰ ꓫꓬꓹ ꓜꓶꓻ ꓠ ꓗ_ ꓡꓳ꓿
	ꓢꓲ ꓫꓬ ꓕꓳ ꓶ ꓠꓯꓸꓼ ꓗꓪ ꓞꓳ ꓫꓵꓽ ꓥꓳꓽ ꓡꓰ ꓐꓳꓺ ꓟꓳꓸ ꓖꓶ ꓟꓽ ꓐ ꓡ ꓟ꓾ ꓠꓯꓸ_ ꓟ ꓦꓻ ꓫꓵꓽ ꓪꓴ ꓚꓵꓺ ꓘꓶꓽ ꓙꓳ_ ꓡꓳ꓾ ꓐꓰ꓾ ꓟꓸ ꓟꓲ ꓙ ꓜꓲꓼ ꓢꓴ ꓡꓰ ꓟꓸ ꓖꓶ ꓔꓬ ꓗꓴ_ ꓡꓳ꓿ ꓬꓲ ꓪ ꓠꓬ ꓟꓽ ꓔꓱꓹ ꓟ ꓟꓸ ꓒ꓾ ꓥ ꓠꓬ ꓬꓲꓸ ꓚꓬꓼ ꓥ ꓡꓳ꓿ ꓔꓯꓺ ꓐꓬꓱꓽ ꓟꓽ ꓥ ꓐꓭ ꓕꓯ ꓠꓽ꓾ ꓢꓲ ꓫꓬ ꓕꓳ ꓶ ꓗꓪ ꓮ ꓡꓲ ꓐꓳ ꓔ_ ꓠꓬ ꓬꓲ ꓖꓳ ꓡꓱ ꓬꓲꓸ ꓟꓸ ꓟꓲ ꓔꓯ ꓒꓶꓻ ꓠ ꓗ_ ꓡꓳ꓿ ꓢꓲ ꓫꓬ ꓕꓳ ꓶ ꓔꓯ ꓮ ꓡꓲ ꓐꓳ ꓠꓬ ꓬꓲ ꓖꓳ ꓡꓱ ꓢꓳꓺ ꓣꓳ_ ꓟ꓾ ꓒꓶꓻ ꓟꓸ ꓖꓶ_ ꓟ_ ꓐꓰ ꓟꓸ ꓖꓶ_ ꓟ ꓗꓪ ꓐꓰ꓾ ꓫꓱꓽ ꓥꓳꓽ ꓡꓰ ꓟ ꓞꓳ ꓤ ꓬꓲꓸ ꓔꓴꓺ ꓔꓯ ꓙꓲ-ꓢꓴ ꓬꓲ ꓮ ꓣꓳ ꓜꓴꓻ ꓗꓪ ꓧꓳꓽ ꓡꓰꓼ ꓡ ꓐ ꓡ_ ꓥꓳ꓿
	ꓟꓸ ꓟꓲ ꓙ ꓜꓲꓼ ꓢꓴ ꓐꓴ ꓡꓰ ꓟꓽ ꓬꓳꓹ ꓚꓲꓽ꓾ ꓐꓰ ꓓꓵꓽ ꓙ ꓢꓲ ꓡꓳꓺ ꓔ ꓟ ꓟꓸ ꓟꓲ ꓝꓲ ꓠꓯꓸꓼ ꓗꓪ꓾ ꓙꓲ-ꓢꓴ ꓔꓯ ꓔꓯꓺ ꓢꓳ ꓢꓴ ꓐꓱ ꓶ ꓠꓲꓹ ꓗꓴꓺ ꓓꓴ ꓬꓲꓸ ꓓꓽ ꓟ ꓙꓳ ꓗꓴꓸ_ ꓡꓳ꓿ ꓢꓲ ꓫꓬ ꓕꓳ ꓶ ꓗꓪ ꓟ ꓔꓱꓹ ꓚꓵꓺ_ ꓟ ꓟꓸ ꓟꓲ ꓔꓯ ꓙ ꓜꓲꓼ ꓐ ꓡ_ ꓟ ꓠꓬ꓾ ꓢꓷ ꓠꓲꓹ ꓕꓳ ꓶ ꓬꓲꓸ ꓕꓲꓸ_ ꓐꓰ ꓗꓴꓸ ꓙꓲ ꓟꓽ ꓙꓳ꓾ ꓙꓲ ꓫꓬ_ ꓟ ꓔꓯ ꓟꓷꓼ ꓢꓲꓼ_ ꓟ ꓠꓲꓹ ꓟ_ ꓐꓰ ꓕꓶꓻ_ ꓟ ꓔꓶꓺ ꓙꓱꓼ ꓡꓰ ꓧꓪꓺ ꓟꓰꓹ ꓠꓬꓲ ꓠꓲꓹ ꓫꓵ_ ꓟ ꓠꓲꓹ ꓟ꓾ ꓕꓱ ꓟꓬ ꓫꓵꓽ_ ꓐꓰ ꓗꓴꓸ ꓙꓲ ꓙꓳ_ ꓡꓳ꓿ ꓖꓪ 119ꓽ18ꓼ ꓢ 59ꓽ19꓿

ꓪ ꓘꓴ_ ꓟ_ ꓐꓰ ꓟꓸ ꓟꓲ ꓵꓺ_ ꓟ ꓔꓯ ꓡꓳꓺ ꓗꓷ_ ꓟ ꓗꓪ ꓐꓰ ꓒꓬꓱꓼ ꓡ_ ꓟ

	ꓪꓽ ꓘꓴ_ ꓟ ꓟꓽ ꓙꓳ ꓙꓳ ꓢꓲ ꓫꓬ ꓕꓳ ꓶ ꓢꓳꓺ ꓣꓴ ꓙꓲꓽ ꓟꓽ ꓙꓳ꓿ ꓬꓳꓹ ꓚꓲꓽ_ ꓡꓳ ꓫꓵꓽ ꓔꓯ ꓢꓻ ꓢꓻ ꓤꓽ ꓙ ꓜꓲꓼ ꓡꓰ ꓝꓲ ꓢꓴ_ ꓐꓰ꓾ ꓙ ꓜꓲꓼ ꓫ_ ꓟ ꓔꓱꓹ ꓚꓵꓺ_ ꓟ ꓔꓯ ꓢꓷ ꓡꓰ ꓝꓲ ꓢꓴ ꓠꓬ꓾ ꓢꓲ-ꓫꓬ-ꓟ-ꓦ ꓡꓰꓽ ꓥ ꓡꓳ꓿ ꓟꓴ ꓗꓪ ꓝꓲ ꓓꓴ ꓠꓬ ꓪꓴ-ꓢ ꓐꓯ ꓘꓶ ꓔꓯ ꓞꓳ ꓤ ꓐꓴ ꓙ ꓜꓲꓼ ꓐ ꓡ ꓠꓹ ꓟ ꓐꓱ ꓶ꓾ ꓞꓳ ꓤ ꓠꓲꓹ ꓟ ꓔ ꓙ ꓖꓶ_ ꓡꓳ꓿ ꓔꓱꓹ ꓚꓵꓺ_ ꓟ ꓬꓲꓸ ꓡꓳꓸ ꓐꓲꓻ ꓓꓴ ꓡꓰ ꓣꓳ ꓔꓯ ꓚꓵꓹ ꓣꓴ_ ꓡꓳ꓿ ꓔꓱꓹ ꓚꓵꓺ_ ꓟ ꓐꓯ ꓘꓶ ꓠꓯꓸꓼ ꓗꓪ ꓟ ꓬꓲꓼ ꓠꓬꓲꓸ ꓖꓶ ꓓꓴ ꓡꓰ ꓣꓳ ꓔꓯ ꓕꓼ ꓢꓲ꓾ ꓙ ꓟꓳ ꓘꓶꓽ ꓡꓰ ꓣꓳ ꓔꓯ ꓢꓯꓼ ꓪ ꓡꓴꓽ ꓖꓶ_ ꓡꓳ꓿ ꓤꓹ ꓠꓬꓲ_ ꓟ ꓔꓳꓹ ꓜꓳꓽ ꓔꓬ ꓢꓴ ꓐꓴ ꓠꓬ꓾ ꓪꓴ-ꓢ ꓬꓲ ꓙ ꓟꓳ ꓘꓶꓽ ꓔꓯ ꓧꓪꓸ ꓛꓲ ꓔꓬ ꓟꓽ ꓐ ꓡ ꓟ_ ꓡꓰꓽ ꓟꓽ ꓞꓲ꓾ ꓢꓲ ꓫꓬ ꓕꓳ ꓶ ꓟꓯꓼ ꓶꓼ ꓖꓪꓽ ꓡꓰ ꓢ-ꓓꓯ ꓔꓯ ꓟꓽ ꓗꓽ ꓔ ꓟ ꓑꓶ ꓓꓴ꓾ ꓮ ꓟꓬꓹ ꓧꓪꓹ ꓗꓪ ꓤꓹ ꓠꓬꓲ ꓓꓴ ꓠꓬ ꓡꓲꓹ ꓙꓰ ꓟꓽ ꓓ ꓠ ꓛꓲ ꓪꓴꓽ_ ꓟ ꓒꓬꓱꓼ ꓡ_ ꓡꓳ꓿ ꓖꓳ ꓡꓱ ꓥ_ ꓟꓲ ꓟꓸ ꓘꓶꓽ ꓔꓯ ꓘꓳ ꓣꓴ ꓠꓲꓹ ꓒꓴ ꓢꓴ ꓚꓳꓺ ꓡꓳ ꓡꓳ ꓗꓪ ꓟꓴ ꓗꓪ ꓝꓲ ꓓꓴ ꓐꓴ ꓚꓳꓸ ꓞꓹ ꓠꓬꓲ꓾ ꓣꓱꓽ ꓬꓯꓼ_ ꓟ ꓔꓱꓹ ꓚꓵꓺ_ ꓟ ꓔꓯ ꓧꓪꓸ ꓛꓲ ꓡ ꓠꓹ ꓟ ꓬꓰ ꓙ_ ꓥꓳ꓿ “ꓢꓲ-ꓫꓬ-ꓟ-ꓦ ꓠꓲꓹ ꓟ ꓗꓴꓺ ꓖꓶ ꓢꓴ ꓬꓲ ꓠꓬ꓾ ꓸꓸꓸ ꓥꓪ ꓠꓴ ꓪ ꓔꓯ ꓐꓯ ꓖꓶ_ ꓟ ꓮ ꓙꓵꓽ ꓡꓱꓸꓼ ꓠꓴ ꓪ ꓔꓯ ꓓꓵ ꓙ ꓛꓲ ꓡ ꓝꓲ_ ꓥꓳ꓿” ꓬꓳ 14ꓽ26ꓼ ꓖꓪ 119ꓽ11꓿ ꓖꓳ ꓡꓱ ꓥ_ ꓟꓲ ꓫꓸ_ ꓟ ꓝꓲ ꓗꓪ ꓢꓲ-ꓫꓬ-ꓟ-ꓦ ꓡꓰ ꓓꓵꓽ ꓙ ꓛꓲ ꓡ ꓝꓲ ꓠꓹ ꓟ ꓠꓬ꓾ ꓬꓲ ꓪꓴꓸ ꓕꓯ_ ꓡꓰ ꓙꓲ-ꓢꓴ ꓬꓲ ꓐꓯ ꓘꓶꓽ ꓔꓯ ꓠꓲꓹ ꓟ ꓠꓯꓸꓼ ꓗꓪ ꓫꓺ ꓗꓶ ꓔ ꓠ ꓗ_ ꓡꓳ꓿
	ꓵꓺ ꓖꓴ ꓟꓽ ꓓ ꓠ ꓛꓲ ꓟꓬꓽ_ ꓟ ꓞꓳ ꓤ ꓐꓴ ꓬꓲ ꓪ ꓟꓲ ꓙꓬ ꓤꓶꓻ ꓔꓯ ꓐꓭ ꓞꓷꓹ ꓝꓲ ꓠꓶꓽ ꓡꓻꓳ꓿ “ꓢꓲꓺ ꓒ ꓪꓴ-ꓢꓻꓳ꓾ ꓥꓪ ꓬꓰ ꓠ ꓗ_ ꓟ ꓥꓪ ꓔꓯ ꓟꓸ ꓖꓶ ꓡꓯ꓾” ꓐꓰ꓾ ꓙꓲ-ꓢꓴ ꓢꓲꓺ ꓤ ꓥ ꓕ ꓑꓳ ꓶꓼ ꓓꓰꓽ ꓙꓲꓽ ꓙꓳ_ ꓡꓳ꓿ ꓣꓳ ꓠꓬ ꓪꓴ-ꓢ_ ꓐꓰ ꓗꓴ ꓙꓲ ꓙꓳ_ ꓟ ꓠꓯꓸ_ ꓟ ꓫꓵꓽ ꓪꓴ ꓔꓯ ꓮ ꓟꓶ ꓕꓯ_ ꓡꓰ ꓧꓪꓺ ꓠ ꓗ_ ꓡꓳ꓿ ꓣꓳ ꓠꓬ ꓢ-ꓓꓯ ꓡꓰ ꓤꓹ ꓠꓬꓲ ꓔꓬ ꓟ ꓟꓵꓽ ꓗꓪ ꓢꓯꓸ ꓔꓬ ꓟ ꓑꓶ ꓓꓴ꓾ ꓬꓲ ꓙꓵꓹ ꓕꓲꓽ ꓧꓶꓻ ꓮꓽ ꓔꓳ ꓗꓳꓸ ꓙꓰ ꓝꓲ ꓠꓯ_ ꓡꓳ ꓟꓽ ꓥ꓿ ꓪꓴ-ꓢ ꓬꓲ ꓡꓳ ꓠꓬꓹ ꓢꓴ ꓐꓴꓳ꓾ ꓕꓽ ꓬꓲꓼ ꓟꓶ ꓔꓬ꓿
	ꓞꓳ ꓤ ꓟꓬꓽ ꓐꓱ ꓠꓬ ꓚꓲ ꓛꓬ ꓟꓽ ꓛꓬꓻ ꓔ ꓟ ꓛꓬꓻ ꓖꓴ ꓕꓲ ꓫꓵꓽ ꓑꓶ ꓓꓴ꓾ ꓚꓲ ꓛꓬ ꓔꓯ ꓓꓳꓹ ꓟꓴꓹ ꓔꓬ ꓗꓴ_ ꓡꓳ꓿ ꓬꓲ ꓪ ꓠꓬ ꓪꓴ-ꓢ ꓬꓲ ꓢꓶꓹ ꓢꓶꓽ ꓐꓱꓺ ꓗꓪ ꓟ ꓢꓲꓹ ꓜꓶ ꓥ ꓕꓲꓽ ꓖꓺꓼ ꓐꓰ ꓟꓽ ꓡꓳꓼ ꓢꓰꓽ꓾ ꓢꓶꓹ ꓢꓶꓽ ꓓꓱꓼ ꓛꓺ_ ꓢꓰꓽ ꓡꓳ꓿ ꓢꓶꓹ ꓢꓶꓽ ꓟꓽ ꓓꓱꓼ ꓢꓴ ꓔꓯ ꓠꓬ ꓟꓴ ꓗꓪ ꓕꓳ ꓶ ꓡꓲꓺ ꓗꓪ “ꓟꓲ ꓠꓯ ꓶꓻ ꓡꓲꓽ ꓓꓴ” ꓚꓬꓹ ꓔ_ ꓥꓳ꓿ ꓖꓳ ꓡꓱ ꓥ_ ꓟꓲ ꓪꓴ-ꓢ ꓬꓲ ꓫꓱꓸ ꓤ ꓠꓲꓹ ꓔꓯ ꓟꓽ ꓚꓬꓺ ꓢꓲ꓾ ꓬꓲ ꓣꓱꓽ ꓛꓰ ꓔꓯ ꓮꓽ ꓔꓳ ꓔꓳ ꓣꓱꓽ ꓔꓬ ꓢꓴ ꓐꓴ ꓐꓱ ꓶ꓾ ꓠꓲꓹ ꓟ ꓫꓵꓺ_ ꓟ ꓠꓵ ꓠꓲꓹ ꓢꓲꓺ ꓒ ꓠꓬ꓾ ꓐꓹ ꓐ ꓪꓴ-ꓢ ꓟꓲ ꓠꓬ ꓗꓪ ꓖꓶꓻ ꓬꓲꓼ ꓙ ꓔꓬ ꓢꓰꓽ ꓡꓳ꓿
	ꓟꓵꓽ ꓫꓱ ꓗꓪ ꓠꓬ ꓢꓲꓹ ꓜꓲ ꓮ ꓡꓲ ꓕꓲ ꓫꓵꓽ ꓥ_ ꓟꓲ ꓢꓲꓹ ꓒꓬꓽ ꓠꓲꓹ ꓛꓵꓼ ꓛꓵꓼ ꓗ_ ꓠꓬꓲ꓾ ꓟꓽ ꓙꓴꓺ ꓡꓰ ꓟ ꓢꓲꓹ ꓜꓲꓻ_ ꓐꓰ ꓠꓱ ꓐꓯ ꓢꓲꓹ ꓜꓲ ꓔꓯ ꓦꓰꓽ ꓟꓽ ꓠꓺ꓿ ꓖꓳ ꓡꓱ ꓥ_ ꓟꓲ ꓟꓵꓽ ꓛꓴꓽ ꓗꓪ ꓠꓽ꓾ ꓟꓽ ꓙꓴꓺ ꓡꓰ ꓟ ꓢꓲꓹ ꓜꓲ ꓠꓬ ꓬꓲ ꓒꓬꓽ ꓠꓲꓹ ꓛꓵꓼ ꓛꓵꓼ ꓗ_ ꓥ_ ꓟꓲ꓾ ꓠꓱ ꓐꓯ ꓢꓲꓹ ꓜꓲ ꓠꓬ ꓬꓲꓸ ꓒꓬꓽ ꓞꓰꓻ ꓙꓰ ꓠꓬꓲ꓾ ꓢꓲꓹ ꓜꓲ ꓖꓳ ꓠꓬꓲꓽ ꓫꓵꓽ ꓔꓯ ꓦꓰꓽ ꓐ ꓡ_ ꓥꓳ꓿ ꓖꓳ ꓟ_ ꓡꓰ ꓐꓰ ꓦ ꓡꓱ ꓚꓱꓹ ꓔꓯ ꓔꓳꓹ_ ꓟ꓾ ꓙꓽ ꓠꓲꓹ ꓕꓯ_ ꓟ_ ꓐꓰ ꓗꓸ ꓧꓪꓺ_ ꓟ ꓓꓳꓺ ꓡ_ ꓕꓯ ꓠꓽ꓾ ꓕꓯ ꓢꓲ ꓕꓲꓽ ꓒꓳꓹ ꓗꓪ ꓐꓰ ꓦ ꓡꓱ ꓔꓬ ꓢꓴ ꓠꓬ꓾ ꓙꓵꓻ ꓚꓱꓹ ꓔꓯ ꓡꓳꓺ ꓩꓴ ꓗꓷ_ ꓥꓳ꓿ ꓙꓲ-ꓢꓴ ꓢꓲꓺ ꓤ ꓚꓵꓺ ꓠꓽ꓾ ꓕꓶꓻ ꓕꓶꓻ_ ꓐꓰ ꓦꓰꓼ ꓞꓹ ꓢꓲ꓾ ꓢꓻ_ ꓟ ꓦꓬ ꓠꓬꓲ ꓗꓪ ꓟ ꓢꓶꓸ ꓟꓽ ꓞꓲ꓾ ꓬꓲ ꓪ ꓙꓵꓻ ꓠꓲꓹ ꓪ ꓜꓲ ꓪꓴꓽ ꓡ_ ꓥꓳ꓿ ꓬꓲ ꓪ ꓠꓬ ꓥꓳꓺ ꓡꓳꓸ ꓓꓴ ꓥ_ ꓟꓲ ꓪ ꓜꓲ ꓔꓲꓺ ꓢꓲꓽ ꓡ_ ꓥꓳ꓿ ꓦꓲ 10ꓽ29ꓼ ꓬꓲ 5ꓽ14-16ꓼ ꓖꓪ 119ꓽ99ꓹ 104꓿
	“ꓮ ꓡꓲꓳ ꓐꓯ ꓠꓬ ꓬꓲ ꓠꓽ꓾ ꓬꓲ ꓙꓬ ꓘꓶꓽ ꓗꓪ ꓔꓶꓺ ꓔ_ ꓟ ꓢꓲꓹ ꓜꓲ_ ꓡꓰ ꓐꓰ ꓗ_ ꓡꓳ꓿ ꓬꓲ ꓚꓰꓺ ꓠꓬ ꓠꓯꓺ ꓬꓲ ꓘꓶꓽ ꓗꓪ ꓛꓱꓺ ꓙꓰ ꓢꓲ꓾ ꓞꓻ ꓡ ꓥ_ ꓟꓲ ꓬꓲ ꓟꓽ ꓙꓳꓺ꓿ ꓬꓲ ꓒꓬꓽ ꓠꓽ ꓠꓲꓹ ꓛꓵ ꓛꓵ ꓗꓹ ꓠꓬꓲ꓾ ꓟꓵꓽ ꓘꓳꓼ ꓘꓹ ꓡꓰ ꓕꓯ_ ꓟꓲ ꓙ ꓫ ꓟꓽ ꓛꓵꓽ꓿ ꓬꓲ ꓢꓶꓽ ꓓꓱꓼ_ ꓟ_ ꓟꓲ ꓟꓽ ꓠꓽ ꓡꓰ꓿” ꓬꓰ 17ꓽ8ꓼ ꓜꓱ 3ꓽ13꓿




































38 ꓕꓱꓺ

ꓡꓳꓹ ꓬꓰ- ꓟ ꓙꓳꓸꓸꓗꓽ ꓓꓴ

	“ꓕꓱ ꓟꓬ ꓫꓵꓽ ꓗ ꓠꓯ ꓙꓵꓽ ꓪ ꓓꓽ ꓟ ꓙꓳ_ ꓟ ꓟꓴ ꓗꓪ ꓝꓲ ꓓꓴ ꓬꓲ ꓔꓱ ꓬꓲ ꓕꓲ ꓣꓳ ꓟꓴ ꓗꓪ ꓗꓪ ꓐꓰ ꓬꓯꓼ ꓡ_ ꓟ ꓔꓯ ꓥꓪ ꓟꓳꓻ_ ꓡꓳ꓿ ꓖꓳ ꓡꓱ ꓢꓲ ꓟꓲ ꓠꓯ ꓠꓬ ꓬꓲ ꓐꓬꓱꓼ ꓡꓱꓼ ꓡꓱꓼ ꓟ ꓗꓪ ꓐꓰ ꓡꓬꓸ ꓡ_ ꓡꓳ꓿ ꓬꓲ ꓠꓬ ꓢꓯꓼ ꓓꓽ ꓟ ꓡꓰ ꓘꓴ ꓢꓲ꓾ ꓐ-ꓐꓲ-ꓡꓶ ꓓꓽ ꓟ ꓠꓬ ꓐꓱꓽ ꓗꓷꓳ꓾ ꓐꓱꓽ ꓗꓷꓳ꓿ ꓠꓲꓽ ꓔꓬ ꓖꓴ_ ꓐꓰ ꓟꓽ ꓫꓬꓻ ꓟ ꓦ ꓥ ꓕ ꓑꓳ ꓬꓲ ꓘꓶꓻ_ ꓐꓰ꓾ ꓟꓽ ꓫꓬ ꓟ_ ꓐꓰ ꓠꓲꓹ ꓒꓳꓹ_ ꓡꓳ ꓫꓵꓽ ꓠꓬꓹ ꓤ ꓙꓱꓻ ꓤ ꓥ ꓕ ꓑꓳ ꓟ ꓬꓲ ꓘꓶꓻ ꓒꓬꓱꓼ ꓡꓻꓳ꓿ ꓝꓴꓲ ꓟꓴ ꓗꓪ ꓗꓪ ꓐꓰ ꓥꓪ ꓑ ꓙ_ ꓟ ꓢꓯꓼ ꓬꓲ ꓔꓱ ꓬꓲ ꓕꓲ ꓟ ꓡꓰ꓾ ꓥꓪ ꓑ ꓫꓬ ꓐꓴꓳ꓾ ꓠꓴ ꓪ ꓠꓬ ꓬꓲ ꓝꓴꓲ ꓗꓪ ꓟꓽ ꓔꓺ ꓠꓹ ꓟ_ ꓐꓰ꓾ ꓬꓲ ꓔꓯ ꓫ ꓘꓶꓻ ꓓꓴ ꓗꓪ ꓟ ꓠꓴ ꓪ ꓟꓽ ꓑꓯꓹ ꓟꓶ ꓠꓹ ꓟ꓾ ꓬꓲ ꓗꓪ ꓐꓰ ꓓꓳ ꓡꓯ꓿” ꓟꓳ 18ꓽ1-2ꓹ 4꓿
	ꓓꓳꓽ ꓕꓱ ꓟ ꓠꓬ ꓟꓳ ꓖꓶ ꓓꓴ 14 ꓕꓱꓺ ꓗꓪ꓾ ꓟꓴ ꓗꓪ ꓝꓲ ꓓꓴ ꓠꓬꓲꓽ ꓣꓳ ꓕꓲ ꓣꓳ ꓡꓰ ꓐꓯ ꓖꓶ_ ꓟ ꓔꓯ ꓝꓮꓲ ꓕꓲ ꓧꓪꓹ ꓐꓯ ꓖꓶ_ ꓟ ꓓꓳꓽ ꓥ ꓢꓲ꓾ ꓬꓲ ꓪꓴꓸ ꓕꓲ ꓧꓪꓹ ꓚꓺ ꓖꓶ_ ꓕꓯ_ ꓡꓰ ꓐ-ꓐꓲ-ꓡꓶ ꓗꓪ ꓙꓳꓻ ꓔꓬ ꓟ ꓠꓲꓹ ꓒꓳꓹ_ ꓡꓳ ꓫꓵꓽ ꓓꓳꓽ_ ꓐꓰ ꓔꓺ ꓔ_ ꓟ ꓥ ꓡꓳ꓿ ꓕꓱ ꓟ ꓠꓬ 1844 ꓘꓳꓼ ꓞꓸꓸꓝꓲ ꓗꓪ ꓐꓯ ꓗꓷ ꓟ ꓐꓯ ꓘꓶꓽ ꓥ-ꓟꓲ ꓙꓳ-ꓡꓳ꓿ 
	ꓓꓳꓽ ꓕꓱ ꓟ ꓠꓯꓸꓼ ꓗꓪ ꓙꓳꓺ ꓓꓴ ꓙꓳ_ ꓟ ꓕꓲꓽ ꓫꓵꓽ ꓠꓬ꓾ ꓔꓱꓹ ꓚꓵꓺ_ ꓟ ꓔꓯ ꓟꓽ ꓘꓳ ꓣꓴ ꓢꓴ ꓬꓲ ꓪ ꓠꓲꓹ ꓟ ꓠꓬ ꓪ ꓜꓲ ꓠꓯ ꓞꓲꓹ ꓡꓰ ꓢꓲ꓾ ꓩꓴꓻ_ ꓟꓲ ꓩꓴ ꓡꓰ ꓟ ꓥ ꓡꓳ꓿ ꓙꓵꓽ ꓗ (10) ꓙꓰꓽ ꓗꓳ ꓡꓳ ꓗꓪ ꓕꓲꓽ ꓙꓰꓽ ꓙꓰꓽ ꓔꓯ ꓛꓳ ꓔꓬ ꓢꓴ ꓔꓯ ꓘꓶꓻ ꓙꓵꓻ_ ꓟ ꓗꓪ ꓛꓲ꓾ ꓬꓲ ꓪ ꓠꓬ ꓙꓵꓽ ꓗ ꓔꓯ ꓕꓳꓼ ꓑꓬꓺ ꓗꓷ_ ꓥꓳ꓿
	ꓦ ꓡꓱ ꓚꓱꓹ ꓪꓵꓼ ꓘꓶꓽ ꓠꓬ ꓮꓸ ꓓꓲꓽ ꓥꓶꓺ_ ꓟ ꓛꓬꓻ ꓖꓴ ꓥꓳꓽ ꓖꓴ ꓔꓯ ꓑꓲꓸ ꓓꓴ ꓐꓵ ꓞꓶ ꓒꓬꓱꓼ ꓡ_ ꓥꓳ꓿ ꓫꓵꓻ ꓢꓴ ꓦꓻ ꓔꓯ ꓪꓴ ꓓꓵ ꓕꓱꓼ_ ꓟ ꓠꓬ ꓟꓽ ꓫꓬ ꓠꓲꓽ ꓙꓵꓻ ꓚꓱꓹ ꓔꓯ ꓘꓳ ꓣꓴ ꓠꓹ ꓟ ꓗ ꓘꓶꓽ ꓒꓴꓺ ꓗꓷ_ ꓟ ꓥ ꓢꓲ꓾ ꓘꓴ ꓜꓲ ꓞꓳ ꓗꓪ ꓠꓬ ꓟꓽ ꓫꓬ ꓠꓲꓽ ꓙꓵꓽ ꓪꓽ ꓪ ꓜꓲ ꓪꓴꓽ ꓡ_ ꓡꓳ꓿ ꓐ-ꓐꓲ-ꓡꓶ ꓠꓬ ꓥꓶꓺ_ ꓟ ꓐꓲꓺ ꓡꓰ ꓠꓬꓲ꓾ ꓐꓬꓺ ꓡꓰ_ ꓐꓰ ꓗ_ ꓡꓳ꓿ ꓟꓳ 14ꓽ8꓿
	“ꓬꓲꓸ ꓝꓴꓲ ꓠꓬ ꓟꓴ-ꓗꓪ ꓗꓪ ꓓꓯꓸꓸꓛꓲ ꓬꓰ ꓟ ꓗꓪ ꓐꓰ-ꓸ ꓬꓲ ꓟꓽ ꓙꓲ ꓟꓽ ꓜꓳ ꓟ ꓔꓯ ꓪꓴ-ꓢ ꓓꓵꓽ ꓙ ꓛꓲ ꓡꓸꓹꓳ꓿’’ ꓟꓳ 18ꓽ5꓿ ꓬꓲ_ ꓡꓰꓽ ꓐ-ꓐꓲ-ꓡꓶ ꓗꓪ ꓪꓴ-ꓢ ꓤ ꓠꓱ ꓐꓴ ꓔꓬ ꓞꓹ_ ꓢꓰꓽ ꓠꓬꓲ꓾ “ꓬꓲ ꓫ ꓘꓶ ꓓꓴ ꓔꓯ ꓟꓽ ꓑꓯꓹ ꓟꓶ ꓠꓹ ꓟ꓾” ꓦ ꓡꓱ ꓐꓳ_ ꓟ ꓚꓳꓺ ꓑ ꓖꓳ ꓕꓲꓽ ꓜꓴ ꓔꓯ ꓧꓳꓽ ꓓꓳ ꓡ ꓠ ꓗ_ ꓡꓳ꓿ ꓖꓳ ꓡꓱ ꓠꓬꓲ ꓐꓬꓱꓼ ꓡꓱꓼ ꓡꓱꓼ ꓟ ꓡꓰ ꓟꓲ ꓠꓯ ꓔꓬ ꓡꓬꓸ ꓡ ꓝꓲ_ ꓟ ꓟꓴ ꓗꓪ ꓝꓲ ꓓꓴ ꓕꓲ ꓣꓳ ꓡ ꓢꓲ ꓟꓲ ꓠꓯ ꓔꓯ꓾ “ꓥꓪ ꓑ ꓫꓬ ꓐꓴꓳ꓾ ꓸꓸꓸ ꓬꓲ ꓗꓪ ꓐꓰ ꓓꓳ ꓡꓯ꓾” ꓐꓰ꓾ ꓘꓴ ꓔꓬ ꓟ ꓔꓯ ꓑ ꓙ_ ꓡꓳ꓿ ꓓꓳꓽ ꓕꓱ ꓟ ꓠꓬ ꓟꓲ ꓠꓯ ꓞꓳ ꓤ ꓐꓴ ꓐꓱ ꓶ ꓡꓳꓹ ꓬꓰ_ ꓟ ꓓꓳꓽ ꓥ ꓡꓳ꓿
	ꓪꓴ-ꓢ ꓬꓲ ꓙꓵꓽ ꓗ ꓔꓯ ꓔꓳꓹ ꓠꓹ ꓟ ꓜꓲꓼ ꓞꓹ ꓔꓬ ꓟ ꓟꓲ ꓠꓯ ꓙꓵꓽ ꓪ ꓙꓳ ꓢꓴ ꓐꓴ ꓡꓰ꓾ “ꓞꓳ ꓫ ꓞꓳ ꓐꓳ ꓔꓯ ꓥ_ ꓟꓲ꓾ ꓚꓳ ꓪꓴꓸ_ ꓐꓰ ꓚꓳ ꓑ ꓔꓯ ꓥ_ ꓟꓲ꓾ ꓞꓳ ꓤ ꓮ ꓙꓵꓽ ꓔꓯ꓾ ꓟꓽ ꓔꓱꓹ ꓟ ꓠꓽ ꓦꓬ ꓠꓬꓲ ꓗꓪ ꓠꓽ ꓢꓲ꓾ ꓘꓴ ꓜꓲ ꓞꓳ ꓡꓲꓽ ꓒꓰꓼ ꓗ ꓫꓵꓺ ꓔꓯ ꓛꓳ ꓠꓹ ꓟ ꓕꓵꓼ ꓪ ꓖꓶ_ ꓡꓳ꓿ ꓟꓳ 13ꓽ16꓿ ꓟꓽ ꓛꓳ ꓢꓴ ꓔꓯ ꓠꓬ ꓫꓵꓻ ꓝꓴꓲ ꓖꓶ_ ꓥꓳ꓿ ꓝꓮꓲ ꓕꓲꓽ ꓒꓳꓹ ꓗꓪ꓾ ꓚꓰꓼ ꓢꓴ ꓪꓴ-ꓢ ꓠꓽ ꓔꓬ ꓟ ꓠꓽ ꓦꓬ ꓠꓬꓲ ꓔꓯ ꓒꓵꓽ ꓠꓹ ꓟ ꓕꓵꓼ ꓪ ꓔꓶꓺ ꓔ_ ꓟ ꓔꓯ ꓟꓽ ꓛꓳ ꓢꓴ ꓐꓴ ꓕꓯ ꓢꓲ ꓗꓪ꓾ ꓪꓴ-ꓢ ꓦꓶꓻ ꓠꓲꓹ ꓬꓯꓼ ꓡ_ ꓥꓳ꓾ ꓐꓰ꓾ ꓬꓲꓼ ꓠꓬꓲꓸ ꓖꓶ_ ꓡꓳ꓿
	ꓪꓴ-ꓢ ꓬꓲ ꓙꓵꓽ ꓗ ꓔꓯ ꓕꓳꓼ ꓑꓬꓺ ꓢꓴ ꓐꓴ ꓠꓬ꓾ ꓕꓱ ꓟꓬ ꓫꓵꓽ ꓔꓯ ꓬꓲ ꓜꓶꓻ ꓢꓷ ꓔ ꓥ_ ꓟꓲ꓾ ꓞꓳ ꓤ ꓡꓰ ꓫꓬꓹ ꓔ ꓟ ꓓꓴꓽ ꓪꓴ ꓬꓲ ꓔꓳꓹ ꓠꓷꓼ ꓓꓴ ꓔꓯ ꓘꓳ ꓣꓴ_ ꓥꓳ꓿ ꓙꓵꓽ ꓪ ꓙꓳ ꓢꓴ ꓐꓴ_ ꓐꓰ ꓔꓺ ꓡꓯ ꓘꓳ_ ꓟ ꓬꓲ ꓢꓷ ꓡꓰ ꓓꓴ ꓥ ꓟ꓾ ꓔꓳꓹ ꓠꓷꓼ ꓓꓴ ꓖꓳ ꓟ ꓔꓯ ꓪꓴ-ꓢ ꓬꓲ ꓔꓳꓹ ꓠꓷꓼ ꓓꓴ ꓬꓲꓸ ꓛꓲꓺ ꓬꓰ ꓠꓹ ꓟ꓾ ꓬꓲ ꓪ ꓘꓳ ꓣꓴ_ ꓡꓳ꓿ “ꓓꓴꓽ ꓪꓴ_ ꓐꓰ ꓬꓲ ꓐꓬꓱꓽ ꓔꓯ ꓪꓴ ꓓꓵ ꓕꓱꓼ ꓢꓲ꓾ ꓥꓷꓼ ꓛꓲ ꓗꓪ ꓥ_ ꓟꓲ꓾ ꓡꓯ ꓒꓯꓹ ꓗꓪ ꓥ_ ꓟꓲ꓾ ꓬꓲ ꓓꓴꓻ ꓟꓶ ꓡꓰ ꓢꓴ ꓮ ꓟ ꓥ_ ꓟꓲ꓾ ꓪꓴ-ꓢ ꓦꓶꓻ ꓠꓲꓹ ꓡꓴ ꓗꓶꓸ ꓗꓪ꓾ ꓬꓲ ꓙꓬ ꓟꓽ ꓦꓱꓹ ꓔ ꓟ꓾ ꓬꓲ ꓠꓲꓹ ꓛꓰꓹ_ ꓟ ꓙꓲꓻ ꓒꓶꓽ ꓓꓳ ꓪ_ ꓥꓳ꓿ ꓝꓮꓲ ꓠꓬ ꓢꓲ ꓫꓬ_ ꓟ ꓟꓴ ꓗꓪ ꓝꓲ ꓓꓴ ꓐꓴ ꓟꓲ ꓙꓬ_ ꓐꓰ꓾ ꓮ ꓣꓳ ꓤ ꓟꓲ ꓙꓬ ꓗꓪ ꓠꓬ꓾ ꓮ ꓔꓳ_ ꓐꓰ ꓐꓬꓻ ꓞꓹ_ ꓟ ꓡꓳ ꓐ ꓗꓪ ꓫ ꓙꓵꓻ_ ꓥꓳ꓿” ꓟꓳ 14ꓽ9-10꓿
	ꓔꓱꓹ ꓚꓵꓺ_ ꓟ ꓔꓯ ꓟꓬ ꓒꓴ ꓒꓴ ꓟꓽ ꓡꓳꓺ ꓗꓷ ꓕ ꓑꓳ꓾ ꓮ ꓡꓲ ꓕꓲ ꓣꓳ ꓥ_ ꓟꓲ ꓪꓴ-ꓢ ꓬꓲ ꓦꓶꓻ ꓠꓲꓹ ꓔꓯ ꓟꓽ ꓘꓳ ꓣꓴ ꓟꓶ꓿ ꓞꓳ ꓤ ꓮ ꓟꓬꓹ ꓠꓬ ꓔꓱꓹ ꓚꓵꓺ_ ꓟ ꓔꓯ ꓟꓽ ꓑ ꓙ ꓪ ꓡꓰ ꓢꓰꓽ꓿ ꓞꓳ ꓤ ꓠꓲꓹ ꓟ ꓔꓯ ꓡꓳꓸ ꓟꓳ_ ꓟ ꓢꓲꓺ ꓒ ꓠꓬ ꓮ ꓡꓲ ꓕꓲ ꓣꓳ ꓔꓯ_ ꓟꓲ ꓧꓳꓺ ꓡꓯ ꓘꓳ ꓓꓴ ꓫꓵꓽ ꓪꓴ ꓠꓯꓸꓼ ꓗꓪ ꓗꓶꓸ ꓓꓳꓽ ꓡꓰ ꓝꓲ ꓠꓹ ꓟ ꓟꓽ ꓡꓳꓺ ꓔꓲ ꓬꓰ꓾ ꓮ ꓡꓲ ꓔꓲ ꓣꓳ ꓔꓯ ꓥ_ ꓟꓲ ꓔꓱꓹ ꓚꓵꓺ_ ꓟ ꓟꓳꓸ ꓖꓶ_ ꓥꓳ꓿ ꓮ ꓡꓲ ꓕꓲꓲ ꓣꓳ ꓥ_ ꓟꓲ ꓢꓷ ꓠꓲꓹ ꓙꓳ ꓙꓳ_ ꓐꓰ ꓢꓲꓺ ꓣꓴ ꓐ ꓡ ꓠꓹ ꓟ꓾ ꓡꓳꓼ_ ꓟ ꓠꓬꓲ ꓟꓳ ꓓꓴ ꓔꓯ ꓘꓳ ꓣꓴ ꓟꓶ_ ꓥꓳ꓿

ꓦ ꓡꓱ ꓐꓳ_ ꓟ ꓔꓯ ꓤꓹ ꓠꓬꓲ_ ꓟ

	ꓞꓳ ꓤ ꓐꓴ ꓦ ꓡꓱ ꓐꓳ꓾ ꓥ ꓠꓬ ꓦ ꓡꓱ ꓟꓽ ꓐꓳ ꓟ ꓔꓯ ꓤꓹ ꓠꓬꓲ_ ꓟ ꓗꓪ ꓣꓱꓽ ꓓꓴ ꓠꓬ꓾ ꓫꓵꓽ ꓠꓬꓲ ꓕꓲ ꓠꓬꓲ (SABBATH) ꓔꓯ ꓫꓺ ꓒꓵꓽ_ ꓟ ꓥ ꓢꓲ꓾ ꓖꓳ ꓟ ꓠꓬ ꓮꓽ ꓘꓶꓸ ꓧꓳꓺ ꓡꓯ ꓘꓳ ꓓꓴ ꓙꓳ_ ꓟ ꓬꓲ ꓕꓲꓽ ꓟꓴꓽ ꓕꓲ ꓟ ꓥ ꓡꓳ꓿ ꓟꓽ ꓔꓱꓹ ꓟ ꓠꓽ ꓦꓬ ꓠꓬꓲ ꓔꓯ ꓒꓵꓽ_ ꓟ ꓠꓬ ꓪꓴ-ꓢ ꓔꓯ ꓔꓳꓹ ꓔꓬ ꓟ ꓙꓵꓽ ꓪ ꓙꓳ ꓢꓴ ꓐꓴ ꓔꓯ ꓔꓺ ꓠꓹ ꓟ ꓪꓵꓼ ꓗꓷ_ ꓟ ꓥ ꓢꓲ꓾ ꓠꓽ ꓦꓬ ꓠꓬꓲ ꓚꓵꓺ ꓔꓯ ꓒꓵꓽ_ ꓟ ꓠꓬ ꓪꓴ-ꓢ ꓟꓲ ꓙꓬ ꓗꓪ ꓦ ꓡꓱ ꓐꓳ_ ꓟ ꓬꓲ ꓗ ꓚꓵꓺ ꓕꓲꓽ ꓟ ꓥ ꓡꓳ꓿ ꓝꓮꓲ ꓕꓱ ꓕꓲ ꓜꓴꓻ ꓠꓬ ꓪꓴ-ꓢ ꓬꓲ ꓔꓳꓹ ꓠꓷꓼ ꓓꓴ ꓔꓯ ꓘꓳ ꓣꓴ ꓔꓬ_ ꓡꓳ꓿
	ꓙꓵꓻ ꓚꓱꓹ ꓗꓪ ꓙꓵꓺ ꓖꓶ ꓟꓽ ꓓ ꓟ ꓓꓳ ꓡ ꓢꓲ ꓪꓴ-ꓢ ꓬꓲ ꓙꓵꓽ ꓗ ꓔꓯ ꓫꓺ ꓒꓵꓽ ꓔꓬ ꓢꓴ ꓔꓯ ꓘꓴ ꓜꓲ ꓞꓳ_ ꓐꓰ ꓗꓴꓷꓼ ꓙꓵꓽ ꓢꓴ ꓔꓺ ꓡꓯ ꓘꓳ ꓢꓲ ꓠꓬꓲ꓾ ꓔꓳꓹ ꓡꓯ ꓘꓳ ꓡ_ ꓥꓳ꓾ ꓐꓯ_ ꓟ ꓓꓳꓽ ꓠꓬ꓾ ꓬꓲ ꓑꓶꓸ ꓟꓽ ꓙꓳ ꓟ ꓛꓵꓸ ꓟꓲ ꓥ ꓡꓳ꓾ ꓐꓰ꓾ ꓐꓯ_ ꓥꓳ꓿ ꓖꓳ ꓡꓱ ꓥ_ ꓟꓲ ꓬꓲ ꓪꓴꓸ ꓕꓲ ꓠꓬꓲ ꓔꓯ ꓠꓽ ꓠꓹ ꓟ ꓟꓵꓽ ꓮ ꓟꓬꓹ ꓗꓪ ꓡꓵꓹ ꓔꓴ ꓖꓶ ꓡ_ ꓕꓯ꓾ ꓧꓶꓸ ꓕꓯ ꓓꓵ ꓙ ꓟꓬꓽ ꓗꓷ ꓟ ꓫꓵꓽ ꓪꓴ ꓠꓬ ꓚꓵꓺ ꓚꓵꓺ ꓒꓬꓱꓼ ꓡ_ ꓐꓰ ꓗ_ ꓟ ꓔꓯ ꓢꓷ ꓡꓰ ꓟ_ ꓡꓰꓽ ꓟꓽ ꓞꓲ꓾ ꓓꓳꓽ ꓖꓳ ꓟ ꓑꓶ ꓓꓴ ꓧꓶꓸ ꓕꓯ ꓟꓽ ꓒꓬꓱꓼ ꓗꓳꓸ ꓡꓳ ꓫꓵꓽ ꓒꓬꓱꓼ ꓡ_ ꓥꓳ꓿
	ꓟꓲ ꓠꓯ ꓕꓱ ꓟ_ ꓐꓰ ꓘꓴ ꓜꓲ ꓞꓳ ꓠꓯꓸꓼ ꓗꓪ ꓬꓰ ꓔꓬ ꓟ ꓝꓴꓲ ꓔꓯ ꓕꓼ ꓠꓹ ꓟ ꓐꓱ ꓶ ꓪꓴ-ꓢ ꓡꓰ ꓕꓲ ꓤꓶꓻ ꓡꓰ ꓕꓲ ꓤꓶꓻ ꓗꓪ ꓬꓲ ꓚꓳ ꓑ ꓐꓴ ꓔꓯ ꓝꓲ ꓩꓴ ꓗꓷ_ ꓡꓳ꓿ ꓟꓷ-ꓠꓷ ꓝꓸ ꓒ ꓬꓲ-ꓡꓲ-ꓬ ꓔꓯ ꓪꓴ-ꓢ ꓡꓰ ꓣꓱꓽ ꓢꓲꓸ  ꓟꓸ ꓖꓶ ꓝꓲ ꓡꓳ꓿ ꓖꓳ ꓡꓱ ꓥ-ꓟꓲ ꓝꓴꓲ ꓬꓰ ꓔꓬ ꓟ ꓔꓯ ꓔꓳꓹ ꓠꓹ ꓟ ꓦ ꓡꓱ ꓚꓱꓹ ꓫꓬꓹ ꓔꓱꓹ ꓢꓴ ꓐꓴ ꓠꓬ꓾ ꓮꓽ ꓘꓶꓸ ꓢꓯꓼ ꓕꓵꓼ ꓗꓳꓸ ꓡ_ ꓡꓳ꓿ ꓙꓲ-ꓢꓴ ꓢꓲꓺ ꓤ ꓞꓳ ꓙꓳ ꓚꓱꓹ ꓡꓰ ꓙꓲꓻ_ ꓟ ꓔꓯꓺ ꓐꓬꓱꓽ ꓟꓳꓸ ꓖꓶ ꓢꓲ꓾ ꓞꓳ ꓤ ꓐꓴ ꓔꓯ ꓢꓲ ꓫꓬ ꓕꓳ ꓶ ꓚꓱꓹ ꓗꓪ ꓧꓳꓽ ꓙꓰ ꓐ ꓡ_ ꓥꓳ꓾ ꓐꓰ꓾ ꓬꓲ ꓪ ꓥꓳꓺ ꓡꓳꓸ ꓗꓳꓸ ꓡ_ ꓡꓳ꓿ ꓬꓲ ꓪ ꓕꓯ ꓢꓲ ꓗꓪ ꓢꓲ-ꓫꓬ-ꓟ-ꓦ ꓬꓯꓼ ꓡ ꓗꓷ ꓕꓯ꓾ ꓬꓲ ꓪ ꓠꓬ ꓒꓬꓱꓼ ꓡ_ ꓟ ꓫꓵꓽ ꓪꓴ ꓔꓯ ꓟꓽ ꓗꓳꓺ ꓚꓱꓺ ꓚꓱꓺ꓾ ꓢꓲ ꓫꓬ ꓕꓳ ꓶ ꓠꓯꓸꓼ ꓗꓪ ꓟ ꓔꓲꓺ ꓢꓲꓽ_ ꓟ ꓙꓵꓻ ꓚꓱꓹ ꓔꓯ ꓠꓲꓹ ꓪꓴꓽ ꓪꓴꓽ_ ꓐꓰ ꓚꓺ ꓟꓸ ꓖꓶ_ ꓡꓳ꓿
	ꓪꓴ-ꓢ ꓡꓰ ꓙ ꓣꓳꓽ ꓠꓲꓹ ꓙꓳ ꓢꓲ ꓬꓲ ꓟꓬꓱꓽ ꓐꓱ ꓶ ꓔꓲꓺ ꓖꓶ ꓡꓯ ꓙꓱ ꓔ ꓢꓴ ꓔꓯ ꓣꓱꓽ ꓢꓲ꓾ ꓖꓳ ꓡꓱ ꓐꓰ ꓓꓳꓽ ꓚꓺ ꓒꓬꓱꓺ ꓝꓲ_ ꓥꓳ꓿ ꓪꓴ-ꓢ ꓟꓬꓱꓽ ꓬꓰ ꓢꓴ ꓔꓯ ꓠꓬ ꓢꓳꓺ ꓦꓲ ꓗꓪ ꓢꓳꓺ ꓔ ꓟ ꓕꓳ ꓶ ꓡꓰ ꓟꓽ ꓥ꓾ ꓢꓲ-ꓫꓬ-ꓟ-ꓦ ꓡꓰ ꓢꓯꓼ ꓪ ꓢꓷ ꓠꓲꓹ ꓐꓲꓺ ꓡꓰ ꓝꓲ_ ꓥꓳ꓿ ꓞꓳ ꓤ ꓐꓴ ꓠꓬ ꓪꓴ-ꓢ ꓟꓷ ꓠꓷ ꓗꓪ ꓐꓰ ꓓꓳ ꓡ_ ꓟ ꓐꓯ ꓘꓶ ꓔꓯ ꓚꓺ ꓢꓲ꓾ ꓠꓲꓹ ꓪꓴꓽ ꓪꓴꓽ_ ꓐꓰ ꓟꓲ ꓙꓬ ꓗꓪ ꓡꓯ ꓫꓵ ꓙꓰ_ ꓥꓳ꓿ ꓬꓲ ꓪ ꓠꓬ ꓐ-ꓐꓲ-ꓡꓶ ꓝꓴꓲ ꓔꓯ ꓖꓴꓺ ꓟꓳꓸ ꓖꓶ_ ꓥꓳ꓿ ꓬꓲꓼ ꓠꓬꓲꓸ ꓖꓶ ꓓꓴ ꓓꓳꓽ ꓕꓱ ꓟ ꓡꓰ ꓞꓳ ꓤ ꓐꓴ ꓔꓯ ꓡꓵꓹ ꓔꓴ ꓗꓷ_ ꓥꓳ꓿ ꓐ-ꓐꓲ-ꓡꓶ ꓐꓯ_ ꓟ ꓠꓬ ꓚꓲ ꓛꓬ ꓝꓴꓲ ꓑꓶ ꓓꓴ꓾ ꓥ ꓠꓬ ꓔꓱꓹ ꓚꓵꓺ_ ꓟ ꓔꓯ ꓡꓳꓺ ꓩꓴ ꓗꓷ ꓟ ꓑꓶ ꓓꓴ ꓓꓳꓽ ꓞꓹ_ ꓟ ꓘꓴ ꓜꓲ ꓞꓳ ꓥ ꓡꓳ꓿ ꓞꓳ ꓤ ꓐꓴ ꓠꓬ ꓬꓲ ꓪ ꓟꓸ ꓒ ꓐꓴ ꓔꓯ ꓙꓰ ꓢꓲ꓾ “ꓕꓱ ꓟ ꓚꓵꓺ ꓚꓵꓺ ꓒꓬꓱꓼ ꓡ ꓗꓷꓳ ꓪ?” ꓐꓰ ꓠ ꓠꓬꓲ_ ꓥꓳ꓿ ꓖꓳ ꓕꓯ ꓬꓲ ꓪ ꓟꓸ ꓒ ꓐꓴ ꓡꓰ ꓬꓲ ꓪ ꓔꓯ ꓛꓵꓸ ꓟꓲ ꓚꓺ ꓟꓸ ꓖꓶ ꓢꓲ꓾ ꓬꓲ ꓪ ꓔꓯ ꓠꓲꓹ ꓟ ꓙꓬꓺ ꓡꓰ ꓝꓲ_ ꓥꓳ꓿ ꓖꓳ ꓡꓱ ꓥ_ ꓟꓲ ꓞꓳ ꓤ ꓟꓬꓽ ꓐꓱ ꓠꓬ “ꓪꓴ-ꓢ ꓔꓯ ꓐꓰ ꓡ_ ꓟ ꓐꓯ ꓘꓶꓽ” ꓔꓯ ꓧꓪꓺ_ ꓥꓳ꓿ ꓖꓳ ꓕꓯ ꓟꓬꓱꓺ ꓓꓳ ꓙꓳ ꓔꓬ ꓟ ꓘꓴ ꓜꓲ ꓞꓳ ꓠꓬ ꓬꓲ ꓪ ꓔꓯ ꓘꓶꓻ ꓙꓵ ꓠꓹ ꓟ꓾ ꓞꓳ ꓥꓶꓺ ꓐꓴ ꓔꓯ ꓡꓵꓹ ꓔꓴ ꓗꓷ_ ꓥꓳ꓿
	ꓘꓴ ꓜꓲ ꓞꓳ ꓧꓳꓽ ꓢꓴ ꓐꓴ ꓠꓬ ꓠꓬꓲ ꓟꓳ ꓓꓴ ꓔꓯ ꓗꓽ ꓔ ꓠꓹ ꓟ_ ꓐꓰ꓾ ꓬꓳꓹ ꓚꓲꓽ_ ꓟ ꓠ ꓠꓬꓲ ꓘꓶꓽ ꓠ ꓠꓬꓲ ꓢꓴ ꓔꓯ ꓠꓬꓲꓸ ꓔ ꓠꓹ ꓟ꓾ ꓔꓰꓹ ꓔꓰꓹ_ ꓡꓰꓽ ꓢꓯꓼ ꓕꓵꓽ_ ꓥꓳ꓿ (ꓪꓴ-ꓢ ꓔꓯ ꓐꓰ ꓡ_ ꓟ ꓐꓯ ꓘꓶꓽ ꓔꓯ ꓢꓷ ꓠꓲꓹ ꓫꓵ ꓢꓲ ꓧꓪꓺ ꓟꓰꓹ ꓠ ꓠꓬꓲ ꓢꓴ ꓔꓯ ꓗꓽ ꓗꓷ_ ꓡꓳ꓿) ꓖꓳ ꓡꓱ ꓬꓰ_ ꓟ ꓗꓪ ꓠꓬ ꓗꓴꓷꓼ ꓙꓵꓽ ꓢꓴ ꓔꓯ ꓬꓰ ꓙ ꓓꓴ ꓓꓰꓽ_ ꓡꓳ꓿ ꓣꓳ-ꓟ ꓘꓴ ꓜꓲ ꓞꓳ_ ꓐꓰ ꓑ-ꓣꓳ-ꓔꓰ-ꓢꓶꓽ-ꓔꓯ ꓐꓴ ꓠꓬ ꓜꓲꓽ ꓜꓲꓽ ꓑꓰꓹ ꓑꓰꓹ ꓟ ꓟꓬꓱꓽ ꓕꓱ ꓟ ꓗꓪ ꓔꓺ ꓡꓯ ꓘꓳ_ ꓡꓳ꓿ ꓬꓲ ꓪꓴꓸ ꓕꓲꓽ ꓠꓬꓲ ꓔꓯ ꓫꓺ ꓒꓵꓽ ꓠꓹ ꓟ ꓪ ꓜꓲ ꓡꓲꓽ ꓡꓲꓽ_ ꓐꓰ ꓕꓵꓼ ꓪ ꓖꓶ ꓢꓲ꓾ ꓪꓴ-ꓢ ꓙꓵꓽ ꓗ ꓔꓯ ꓛꓳ ꓒꓵꓽ ꓢꓴ ꓔꓯ ꓠꓬ ꓒꓴꓻ ꓘꓳꓹ ꓜꓽ_ ꓟ_ ꓐꓰ ꓐꓱ ꓓꓴꓽ ꓐꓱ_ ꓟ ꓬꓰ ꓖꓶ ꓢꓲ꓾ ꓝꓳꓹ ꓖꓶ_ ꓡꓳ꓿ ꓕꓲ ꓐꓱ ꓢꓴ ꓔꓯ ꓠꓬ ꓬꓲ ꓪ ꓙꓵꓻ ꓚꓱꓹ ꓔꓱ ꓡꓳꓺ ꓩꓴ ꓗꓷ ꓠꓹ ꓟ꓾ ꓙꓵꓽ ꓪ_ ꓐꓰ ꓡꓯ ꓫꓴ ꓖꓶ ꓙ ꓟꓳ ꓢꓲ ꓤꓹ ꓠꓬꓲ_ ꓡꓳ꓿ ꓖꓳ ꓡꓱ ꓥ_ ꓟꓲ ꓬꓲ ꓪ ꓡꓰ꓾ “ꓥꓪ ꓠꓴꓽ ꓛꓬꓻ ꓖꓴ ꓔꓯ ꓢꓲ ꓫꓬ ꓕꓳ ꓶ ꓥꓸ ꓔ ꓢꓲ ꓖꓴꓺ ꓟꓸ ꓖꓶ ꓡꓯ꓾” ꓐꓰ꓾ ꓒꓳꓹ ꓖꓶ_ ꓡꓳ꓿ ꓕꓱ ꓡꓱ ꓐꓰ ꓐꓯ ꓟꓴ ꓕꓲꓺ ꓗꓪ ꓥ_ ꓟꓲ ꓔꓱꓹ ꓚꓵꓺ_ ꓟ ꓔꓯ ꓑ ꓙ ꓪ ꓡꓰ ꓟ ꓑꓶ ꓓꓴ ꓞꓳ ꓤ ꓕꓲ ꓐꓱ ꓠꓬ ꓙꓵꓽ ꓗ ꓔꓯ ꓫꓺ ꓒꓵꓽ ꓠꓹ ꓟ ꓦꓰꓼ ꓔꓴ ꓡ_ ꓡꓳ꓿ ꓖꓳ ꓡꓱ ꓟꓽ ꓗꓷ ꓡꓰ ꓕꓯ ꓠꓽ꓾ ꓞꓳ ꓤ ꓮꓽ ꓟꓬꓹ ꓠꓬ ꓔꓱꓹ ꓚꓵꓺ_ ꓟ ꓔꓯ ꓑ ꓙ ꓪ ꓠꓹ ꓟ ꓚꓱꓹ ꓟꓽ ꓙꓳ꓿
	ꓪꓴ-ꓢ ꓐꓯ ꓘꓶ ꓔꓯ ꓠꓺ ꓡꓳ ꓛꓳ ꓫꓱ_ ꓟ ꓔꓯ ꓠꓬ ꓒꓳꓹ ꓔꓳꓹ_ ꓟ ꓕꓲ ꓫꓵꓽ_ ꓡꓰ ꓐꓰ ꓚꓬꓹ ꓖꓶ_ ꓡꓳ꓿ ꓟꓽ ꓦ ꓡꓱ ꓢꓴ ꓮ ꓐ ꓮ ꓟ ꓠꓬ꓾ ꓦ ꓡꓱ ꓢꓴ ꓬꓲ ꓪ ꓤ ꓠꓱ ꓐꓴ ꓔꓯ ꓘꓶꓻ ꓙꓵꓻ_ ꓥꓳ꓿ ꓤ ꓠꓱ ꓖꓳ ꓕꓲ ꓧꓳꓽ ꓔꓯ ꓠꓬ ꓡꓯꓼ ꓪ ꓟꓽ ꓖꓶ ꓠꓹ ꓟ ꓐꓯ ꓞꓷꓹ ꓗꓷ ꓢꓲ꓾ ꓦꓲꓻ ꓗꓪ ꓐꓰ ꓖꓼ ꓓꓳ ꓗꓷ_ ꓥꓳ꓿ “ꓙꓲ-ꓢꓴ ꓬꓰ-ꓢꓴ ꓠꓯꓸꓼ ꓗꓪ ꓠꓲꓹ ꓒꓵꓽ ꓠꓲꓹ ꓡꓱ_ ꓟ ꓞꓳ ꓙꓳ ꓠꓲꓹ ꓫꓵ ꓢꓴ ꓮ ꓙꓵꓽ ꓠꓬ ꓗꓸ ꓧꓪꓺ_ ꓟ ꓜꓲꓽ ꓠ ꓗꓷ ꓡꓰ_ ꓥꓳ꓾” ꓐꓰ꓾ ꓪꓴ-ꓢ ꓐꓯ ꓘꓶ ꓗꓪ ꓟꓷ ꓠꓷ ꓝ ꓔ ꓟ_ ꓡꓰ ꓐꓰ꓾ ꓔꓱꓹ ꓚꓵꓺ_ ꓟ ꓔꓯ ꓠꓬꓹ ꓔ ꓢꓲ ꓬꓲ ꓪꓴꓸ ꓕꓲꓽ ꓠꓬꓲ ꓔꓯ ꓟꓽ ꓫꓺ ꓒꓵꓽ ꓢꓴ ꓠꓬ꓾ ꓐꓱ ꓓꓴꓽ ꓐꓱ ꓪ ꓡꓰ_ ꓥꓳ꓿ ꓕꓲ ꓐꓱ ꓔꓯ ꓠꓬ ꓗꓴꓷꓼ ꓗꓪ ꓐꓰ ꓖꓼ ꓓꓳ ꓗꓷ_ ꓥꓳ꓿ ꓕꓲ ꓐꓱ ꓔꓯ ꓠꓬ ꓚꓳꓺ ꓑ_ ꓡꓰ ꓐꓰ ꓬꓰ ꓖꓶ_ ꓥꓳ꓿ ꓢꓲ-ꓫꓬ-ꓟ-ꓦ ꓠꓬ ꓞꓳ ꓤ ꓔꓯ ꓐꓰ ꓧꓹ ꓙꓰ ꓗꓷ ꓕꓯ꓾ ꓧꓶꓸ ꓕꓯ ꓟꓽ ꓟꓳ ꓠꓬꓲ ꓡꓳ ꓫꓵꓽ ꓒꓬꓱꓼ ꓡ_ ꓥꓳ꓿ ꓪꓴ-ꓢ ꓔꓯ ꓠꓲꓹ ꓠꓵ ꓙꓳꓺ ꓒꓵꓽ_ ꓟ ꓠꓲꓹ ꓟ ꓔꓯ ꓣꓴꓻ ꓦ ꓗꓷ ꓕꓯ꓾ ꓞꓳ ꓤ ꓠꓲꓹ ꓟ ꓠꓬ ꓪ ꓜꓲ ꓥꓶꓺ ꓡ_ ꓥꓳ꓿ 2 ꓕꓲ 3ꓽ12꓿

ꓕꓳ ꓥꓳꓽ ꓠꓶꓽ ꓡ_ ꓟ 

	ꓔꓳꓹ ꓡꓯ ꓘꓳ_ ꓟ ꓕꓳꓽ ꓥꓳꓽ ꓠꓶꓽ ꓡ_ ꓟ_ ꓐꓰ ꓕꓲ ꓡꓰ꓾ ꓟꓴ ꓗꓪ ꓝꓲ ꓓꓴ ꓢ ꓣꓳ ꓕꓲ ꓣꓳ ꓡꓰ ꓚꓺ ꓟꓸ ꓖꓶ_ ꓟ ꓓꓳꓽ ꓔꓯ ꓙꓵꓻ ꓢꓲ ꓘꓳ ꓣꓴ_ ꓟ ꓙꓳ_ ꓥ_ ꓟꓲ꓾ ꓔꓱꓹ ꓚꓵꓺ_ ꓟ ꓔꓯ ꓛꓳ ꓫꓱꓽ ꓢꓲ꓾ ꓢꓲ ꓫꓬ_ ꓟ ꓟꓽ ꓟꓶ ꓢꓰꓽ ꓢꓴ ꓞꓳ ꓤ ꓮ ꓟꓬꓹ ꓠꓬ꓾ ꓙꓵꓻ ꓠꓲꓹ ꓔꓯ ꓡꓳꓺ ꓩꓴ ꓗꓷ ꓢꓲ ꓠꓬꓲ꓾ ꓛꓴꓽ ꓙꓳ ꓢꓴ ꓔꓯ ꓠꓷꓼ ꓡꓰ_ ꓥꓳ꓿ ꓧꓶꓸ ꓕꓯ ꓔꓱꓹ ꓚꓵꓺ_ ꓟ ꓠꓯꓸꓼ ꓗꓪ ꓗꓹ ꓛꓲ ꓠꓲꓹ ꓘꓪ ꓫꓵ ꓗꓳꓸ ꓡ ꓢꓴ ꓐꓴ ꓠꓬ꓾ ꓞꓳ ꓤ ꓮ ꓟꓬꓹ ꓔꓯ ꓧꓳꓽ ꓪꓴꓸ ꓙꓰ ꓠꓹ ꓟ꓾ ꓠꓲꓹ ꓪꓴꓽ ꓔꓴ ꓡ_ ꓥꓳ꓿ ꓮ ꓟꓶ ꓬꓲ ꓪ ꓠꓬ ꓬꓲ ꓪ ꓮ ꓬꓲꓼ ꓠꓬꓲ ꓤ ꓔꓯ ꓛꓴꓽ ꓙꓳ ꓢꓴ ꓒꓬꓱꓼ ꓡ_ ꓡꓳ꓿ ꓬꓲ ꓪ ꓠꓬ ꓠꓽ ꓦꓬ ꓠꓬꓲ ꓚꓵꓺ ꓔꓯ ꓒꓵꓽ ꓔꓬ ꓢꓴ ꓔꓯ ꓓꓰꓺ ꓠꓹ ꓟ_ ꓐꓰ ꓗꓴꓷꓼ ꓙꓵꓽ ꓢꓴ ꓔꓯ ꓡꓵꓹ ꓔꓴ ꓖꓶ ꓠꓹ ꓟ꓾ ꓢ-ꓓꓯ ꓬꓲꓸ ꓛꓲꓺ ꓒꓬꓱꓼ ꓡ_ ꓥꓳ꓿ ꓖꓳ ꓡꓱ ꓥ– ꓟꓲ ꓬꓲ ꓪ ꓢꓷꓸ ꓔ ꓟ ꓠꓬ-ꓸ ꓬꓲ ꓪꓽ ꓡꓰ ꓫꓸ ꓕꓱꓹ ꓟ ꓐꓯ ꓘꓶꓽ ꓠꓬ ꓬꓲ ꓪ ꓗꓪ ꓐꓰ ꓡꓹ ꓟꓽ ꓥ-ꓸ ꓪꓴ-ꓢ ꓗꓪ ꓐꓰ ꓢꓲꓸ ꓡꓹ ꓟ ꓥ-ꓡꓳ ꓐꓰ ꓓꓵꓽ ꓙ ꓔ ꓡꓳ꓿
	ꓪꓴ-ꓢ ꓬꓲ ꓚꓳ ꓑ ꓐꓴ ꓠꓬ ꓬꓲꓼ ꓠꓬꓲꓸ ꓖꓶ ꓓꓴ ꓓꓳꓽ ꓔꓯ ꓚꓺ ꓟꓸ ꓖꓶ ꓗꓷꓳ꓿ ꓢꓲ-ꓫꓬ-ꓟ-ꓦ ꓡꓰ ꓬꓲ ꓪ ꓔꓯ ꓡꓵꓹ ꓔꓴ ꓖꓶ ꓢꓲ ꓫ ꓕꓱ ꓝꓲ_ ꓥꓳ꓿ ꓬꓲ ꓪ ꓠꓬ ꓕꓲ ꓑꓹ ꓤ ꓟ ꓠꓲꓹ ꓡꓱꓻ ꓓꓴ ꓔꓯ ꓟꓽ ꓓꓵ ꓙ ꓔꓬꓳ꓿ ꓬꓲ ꓪ ꓟꓬꓱꓺ ꓓꓳꓽ_ ꓐꓰ ꓬꓲ ꓪ ꓢꓯꓼ ꓟꓬ ꓔꓯ ꓟꓽ ꓗꓹ ꓐ ꓐ꓾ ꓬꓲ  ꓔꓯ ꓪꓴ-ꓢ ꓡꓰ ꓘꓴꓻ ꓔ ꓟ ꓟꓬꓱꓽ ꓔꓯ ꓬꓰ_ ꓥꓳ꓿ ꓫ ꓓꓴ ꓔꓯ ꓬꓲ ꓪ ꓔꓳꓹ ꓟꓽ ꓘꓴ ꓟ ꓔꓯ ꓬꓲ ꓪ ꓢꓷ_ ꓥ_ ꓟꓲ꓾ ꓬꓲ ꓪ ꓠꓬ ꓪꓴ-ꓢ ꓔꓯ ꓟꓽ ꓒꓳꓹ꓿ ꓚꓲ ꓛꓬ ꓢꓯꓼ ꓪ ꓔꓯ ꓦ ꓡꓱ ꓟꓽ ꓓ ꓟ ꓔꓯ ꓢꓷ ꓢꓲ꓾ ꓬꓲ ꓪ ꓠꓬ ꓪꓴ-ꓢ ꓠꓯꓸꓼ ꓗꓪ ꓫ ꓑꓬꓺ ꓖꓴ ꓧꓪꓺ_ ꓡꓳ꓿
	ꓖꓳ ꓡꓱ ꓥ-ꓟꓲ ꓔꓱꓹ ꓟ ꓐꓯ ꓘꓶꓽ ꓠꓬ ꓠꓲꓹ ꓜꓳ ꓟ ꓐꓰ ꓔꓳꓹ ꓔꓬ ꓟ ꓠꓯꓸꓼ ꓗꓪ ꓓꓵꓽ ꓙꓰ-ꓡꓳ꓿ ꓠꓬꓲ ꓟꓳ ꓓꓴ ꓔꓯ ꓡꓳꓸ ꓟꓶ ꓡꓰ ꓢꓴ ꓐꓴ ꓔꓯ ꓥ-ꓟꓲ ꓤꓹ ꓠꓬꓲ ꓟ ꓔꓳꓹ ꓜꓳꓽ ꓪ ꓡꓳ꓿ ꓢꓲꓸꓸꓒꓽ ꓡꓰ ꓠꓬ ꓞꓽ ꓞꓽ ꓣꓱ ꓬꓯ ꓟ ꓝꓲ ꓗꓪ ꓥ– ꓟꓲ ꓬꓲꓸ ꓚꓱꓹ ꓟꓳꓸ ꓖꓶ ꓡ-ꓡꓳ꓿ ꓖꓳ ꓡꓱ ꓠꓬꓲ ꓟꓽ ꓪꓳꓹ ꓔꓬ ꓟ ꓐ ꓡ꓿ ꓟꓳꓸ ꓖꓶ ꓡ ꓟ ꓠꓬ ꓐꓯ ꓖꓶꓽ ꓙꓰ ꓠ ꓗꓹ ꓡꓳ꓿ ꓕꓲꓽ ꓤꓶꓻ ꓡꓰ ꓕꓲ ꓤꓶꓻ ꓗꓪ ꓪꓴ-ꓢ ꓤ ꓠꓱ ꓐꓴ ꓐꓱ ꓶ ꓣꓱꓽ ꓬꓯꓼ_ ꓟ ꓓꓳꓽ ꓔꓯ ꓪꓴ-ꓢ ꓡꓰ ꓖꓶ ꓡ_ ꓡꓳ꓿ ꓓꓳꓽ ꓠꓬ ꓕꓲꓽ ꓤꓶꓻ_ ꓐꓰ ꓕꓲ ꓤꓶꓻ ꓟꓽ ꓫꓱꓸ ꓡꓯ ꓘꓳ꓿ ꓔꓱꓹ ꓚꓵꓺ_ ꓟ ꓓꓳꓽ ꓬꓲ ꓫꓵꓼ ꓥ ꓕ ꓑꓳ ꓔꓯ ꓠꓬ ꓒꓳꓹ ꓔꓳꓹ ꓢꓴ ꓙꓳ_ ꓡꓳ꓿ ꓙꓲ-ꓢꓴ ꓬꓲ ꓝꓲ ꓓꓴ ꓐꓴ ꓠꓬ ꓚꓲ ꓛꓬ ꓔꓯ ꓡꓯ ꓙꓱ ꓔ ꓟ ꓟꓬꓱꓽ ꓔꓯ ꓟꓽ ꓖꓳꓽ ꓡꓰ ꓝꓲ ꓝꓲ ꓬꓰ ꓠꓹ ꓟ_ ꓡꓰꓽ ꓥꓳ꓿ ꓓꓳꓽ ꓚꓺ ꓖꓶ ꓗꓷ ꓗ ꓠꓯꓸ ꓒꓬꓱꓼ ꓡ_ ꓟ ꓫꓵꓽ ꓪꓴ ꓮ ꓙꓵꓽ ꓠꓬ ꓪꓴ-ꓢ ꓶꓻ ꓚꓬꓹ ꓔ ꓠ ꓗ_ ꓥꓳ꓿

ꓒꓳꓹ ꓔꓳꓹ_ ꓟ ꓪꓴꓽ ꓓꓰꓺ ꓡꓰ_ ꓟ

	ꓒꓳꓹ ꓔꓳꓹ_ ꓟ ꓪꓴꓽ ꓓꓰ ꓡꓰ_ ꓕꓯ ꓪꓴ-ꓢ ꓬꓲ ꓚꓳ ꓑ ꓐꓴ ꓠꓬ ꓝꓮꓲ ꓕꓲ ꓧꓪꓹ ꓠꓲꓹ ꓟ ꓙꓬꓺ ꓓꓴ ꓔꓳꓹ ꓜꓳꓽ_ ꓥꓳ꓿ ꓮ ꓡꓲꓳ ꓐꓯ ꓠꓬ ꓬꓲ ꓪ ꓠꓬ ꓫꓵꓽ ꓪꓴ ꓒꓬꓱꓼ ꓡ ꓝꓲ ꓢꓴ ꓥ ꓡꓳ꓾ ꓐꓰ꓾ ꓞꓳ ꓤ ꓐꓴ ꓓꓵꓽ ꓙ_ ꓡꓳ꓿ ꓖꓳ ꓡꓱ ꓥ_ ꓟꓲ ꓬꓲ ꓪ ꓬꓰ_ ꓟ ꓟꓬꓱꓽ ꓠꓬ ꓜꓳꓽ_ ꓟ ꓥ ꓟ ꓔꓯ꓾ ꓬꓲ ꓪ ꓚꓲ ꓛꓬ ꓦꓰꓽ ꓠꓲꓹ_ ꓐꓰ ꓢꓲ ꓫꓬ ꓕꓳ ꓶ ꓡꓰ ꓢꓷ ꓙ ꓟꓳ ꓙ ꓔꓬ_ ꓡꓳ꓿ ꓬꓳꓹ ꓚꓲꓽ_ ꓟ ꓙꓵꓹ ꓠꓶꓽ ꓡ_ ꓟ_ ꓐꓰ ꓕꓲ ꓡꓰ꓾ ꓬꓲ ꓪ ꓙꓵꓻ ꓠꓲꓹ_ ꓐꓰ ꓠꓲꓹ ꓪꓴꓽ ꓠꓲꓹ ꓕꓶꓻ_ ꓟ ꓠꓬ ꓪ ꓜꓲ ꓪꓴꓽ ꓡ_ ꓡꓳ꓿ “ꓙꓲ-ꓢꓴ ꓠꓬ ꓟꓲ ꓠꓯ ꓙꓵꓽ ꓪ ꓔꓯ ꓧꓪꓸ ꓡꓰ ꓠꓬꓲ꓾ ꓣꓳ ꓠꓬ ꓟꓲ ꓠꓯ ꓔꓯ ꓙꓳꓺ ꓔꓬ ꓠꓯ_ ꓡ?” ꓐꓰ ꓐꓯ ꓢꓲ꓾ ꓬꓲ ꓪ ꓠꓬ ꓠꓲꓹ ꓪꓴꓽ ꓪꓴꓽ_ ꓐꓰ ꓢꓷ ꓙ ꓟꓳ ꓙ_ ꓡꓳ꓿
	ꓮ ꓡꓲ ꓕꓲ ꓣꓳ ꓥ_ ꓟꓲ ꓠꓯ ꓞꓲꓹ_ ꓟ ꓪ ꓔꓲ ꓔꓯ ꓟꓽ ꓔꓳꓹ ꓔꓳꓹ꓾ ꓪꓴ-ꓢ ꓔꓯ ꓪꓴꓸ ꓓꓵ ꓕꓱꓼ ꓟꓽ ꓐ ꓡ꓿ ꓥꓶꓺ_ ꓟ ꓟꓴ ꓗꓪ ꓝꓲ ꓓꓴ ꓐꓴ ꓡꓰ ꓞꓳ ꓤ ꓔꓯ ꓟꓯꓼ ꓬꓰ ꓡꓯ ꓘꓳ ꓢꓲ꓾ ꓤꓹ ꓠꓬꓲ_ ꓟ ꓚꓱꓹ ꓡꓰ ꓞꓳ ꓤ ꓐꓴ ꓔꓯ ꓪꓴ-ꓢ_ ꓐꓰ ꓗꓷꓹ ꓶꓽ ꓡꓰ ꓝꓲ_ ꓡꓳ꓿ ꓖꓳ ꓡꓱ ꓬꓰ ꓢꓲ ꓟꓽ ꓧꓪꓹ ꓡꓰ ꓕꓯ꓾ ꓞꓳ ꓤ ꓦꓰꓽ ꓠꓲꓹ ꓔꓯ ꓠꓬꓲꓸ ꓔ ꓠꓹ ꓟ ꓢꓯꓼ ꓕꓵꓼ_ ꓥꓳ꓿
	ꓖꓳ ꓡꓱ ꓥ_ ꓟꓲ ꓟꓴ ꓗꓪ ꓗꓪ ꓟ ꓟꓶ ꓔꓶꓸ ꓦꓲ ꓗꓪ ꓞꓳ ꓤ ꓐꓱ ꓶ ꓙꓲ-ꓢꓴ ꓡꓰ ꓖꓶꓻ ꓬꓲꓼ ꓙ_ ꓟ ꓟꓬꓱꓽ ꓬꓰ ꓔꓬ ꓕ ꓑꓳ꓾ ꓢꓲ-ꓫꓬ-ꓟ-ꓦ ꓡꓰ ꓞꓳ ꓤ ꓮ ꓙꓵꓽ ꓔꓯ ꓙꓵꓽ ꓔ ꓖꓶ_ ꓡꓳ꓿ ꓟꓲ ꓠꓯ ꓗꓪ ꓟ ꓪꓴ ꓓꓵ ꓣꓱꓽ ꓢꓴ ꓮ ꓟꓬꓹ ꓠꓬ ꓢ-ꓓꓯ ꓝꓲ ꓓꓴ ꓥ ꓥ_ ꓟꓲ꓾ ꓗꓴꓷꓼ ꓙꓵꓽ ꓢꓴ ꓗꓳ ꓡꓳ ꓗꓪ ꓪꓴ-ꓢ ꓝꓲ ꓓꓴ ꓥ_ ꓟꓲ ꓙꓳ_ ꓢꓰꓽ ꓡꓳ꓿ ꓠꓲꓸ ꓐꓱ ꓤ ꓢꓴ ꓖꓳ ꓕꓲꓽ ꓧꓳꓽ ꓡꓰ ꓥꓶꓺ_ ꓟ ꓟꓬꓱꓽ ꓔꓯ ꓗꓽ ꓔ ꓖꓶ_ ꓥꓳ꓿ ꓟꓴ ꓗꓪ ꓝꓲ ꓓꓴ ꓢ ꓣꓳ ꓕꓲ ꓣꓳ ꓡꓰ ꓚꓺ ꓟꓸ ꓖꓶ_ ꓟ ꓓꓳꓽ ꓔꓯ ꓞꓳ ꓤ ꓐꓴ ꓘꓳ ꓣꓴ ꓐ ꓡ ꓠꓹ ꓟ꓾ ꓔꓱꓹ ꓚꓵꓺ_ ꓟ ꓔꓯ ꓔꓳꓹ ꓢꓴ ꓐꓴ ꓔꓯ ꓗꓽ ꓔ ꓖꓶ_ ꓥꓳ꓿ ꓗꓴꓷꓼ ꓙꓵꓽ ꓢꓴ ꓐꓴ ꓠꓬ ꓟꓴ ꓗꓪ ꓝꓲ ꓓꓴ ꓢ ꓣꓳ ꓕꓲ ꓣꓳ ꓡꓰ ꓚꓺ ꓟꓸ ꓖꓶ_ ꓟ ꓓꓳꓽ ꓔꓯ ꓘꓳ ꓣꓴ ꓢꓲ꓾ ꓬꓲ ꓪ ꓠꓬ ꓫ ꓙꓵꓻ_ ꓟ ꓦꓬ ꓠꓬꓲ ꓗꓪ ꓪꓴ-ꓢ ꓤ ꓠꓱ ꓐꓴ ꓕꓲꓽ ꓛꓱꓽ ꓗꓪ ꓦꓰꓼ ꓡ_ ꓥꓳ꓿

ꓟꓶꓽ ꓦ ꓡꓷ_ ꓐꓰ ꓘꓴꓻ ꓢꓯꓼ ꓓꓽ ꓟ

	ꓟꓴ ꓗꓪ ꓝꓲ ꓓꓴ ꓢ ꓣꓳ ꓕꓲ ꓣꓳ ꓔꓯ ꓔꓺ ꓡ_ ꓟ ꓟꓴ ꓗꓪ ꓝꓲ ꓓꓴ ꓬꓲ ꓔꓱ ꓬꓲ ꓕꓲ ꓣꓳ ꓠꓬ꓾ ꓬꓲ ꓐꓬꓱꓼ ꓡꓱꓼ ꓡꓱꓼ ꓟ ꓡꓰ ꓟꓲ ꓠꓯ ꓔꓯ ꓡꓬꓸ ꓖꓶ_ ꓥꓳ꓿ ꓟꓴ ꓗꓪ ꓝꓲ ꓓꓴ ꓬꓲ ꓪꓴ ꓕꓲ ꓣꓳ ꓚꓺ ꓟꓸ ꓖꓶ_ ꓟ ꓓꓳꓽ ꓔꓯ ꓕꓲꓽ ꓟꓵꓽ ꓕꓲ ꓟꓵ ꓗꓪ ꓚꓺ ꓒꓬꓱꓺ ꓗꓷ ꓟ ꓑꓶ ꓓꓴ꓾ ꓗꓴꓷꓼ ꓕꓲ ꓐꓱ ꓠꓬ ꓦ ꓗꓪ ꓠꓲꓹ ꓒꓵꓽ ꓠꓲꓹ ꓡꓱ ꓡ_ ꓡꓳ꓿ ꓗꓴꓷꓼ ꓖꓳ ꓕꓲ ꓧꓳꓽ ꓔꓯ ꓠꓬ꓾ ꓟꓴ ꓗꓪ ꓝꓲ ꓓꓴ ꓢ ꓣꓳ ꓕꓲ ꓣꓳ ꓚꓺ_ ꓟ ꓓꓳꓽ ꓡꓰ ꓪ ꓜꓲ ꓢꓯꓼ ꓙꓳ ꓡ ꓝꓲ ꓠꓹ ꓟ ꓥ ꓡꓳ꓿
	ꓕꓱ ꓟ ꓠꓬ ꓥꓪ-ꓞꓲ-ꓠꓬꓲ-ꓑꓮꓲ ꓗꓪ ꓒꓬꓱꓼ ꓡ ꓗꓷ ꓟ ꓔꓯ ꓫꓱꓸ_ ꓡꓳ꓿ ꓟꓬꓱꓽ ꓬꓲ ꓪꓴꓸ ꓔꓴ_ ꓕꓯ ꓒꓵꓽ_ ꓟ ꓜꓻ ꓫꓵꓸ ꓣꓱꓽ ꓡ ꓠꓹ ꓟ ꓐꓱ ꓶ꓾ ꓟꓶꓽ ꓦ ꓪꓴꓸ ꓔꓯ ꓦ ꓖꓶ ꓢꓲ꓾ ꓟꓬꓱꓽ ꓡꓳꓹ ꓬꓰ_ ꓕꓯ ꓜꓽ ꓪꓳꓽ ꓶꓼ ꓫ ꓠꓹ ꓟ ꓐꓱ ꓶ ꓟꓶꓽ ꓦ ꓡꓷ ꓔꓯ ꓦ ꓖꓶ_ ꓡꓳ꓿ (ꓧꓳ 6ꓽ3ꓼ ꓶ 2ꓽ23)꓿ “ꓪꓴ-ꓢ ꓡꓰ ꓡꓳꓹ ꓬꓰ ꓟ ꓦꓬꓼ ꓠꓬꓲ ꓗꓪ ꓕꓱ ꓡꓱ ꓗꓷ ꓡꓰ ꓥꓳ-ꓸ ꓥꓪ ꓠꓬ ꓧꓪꓽ ꓙꓳ ꓟ ꓥ ꓕ ꓑꓳ ꓕꓯꓽ ꓢꓲ ꓗꓪ-ꓸ ꓥꓪ ꓦ ꓧꓳꓸ ꓧꓳꓽ ꓖꓶ ꓥꓳ꓿” “ꓖꓳ ꓕꓯꓽ ꓠꓽ ꓢꓲꓸꓸꓒꓽ ꓟꓬꓱ ꓔꓯ ꓘꓴ ꓢꓴ ꓯ ꓟ ꓥ-ꓟꓲ ꓚꓬꓴꓹ ꓟꓶ ꓥꓳ꓿” ꓝꓲ 2ꓽ17ꓹ 21꓿
          ꓶꓼ ꓥꓳꓽ ꓫꓱꓹ ꓥꓳꓽ ꓟꓬꓱꓽ ꓠꓬ ꓪꓴ-ꓢ ꓬꓲ ꓪꓽ ꓠꓬꓲ_ ꓟ ꓡꓰ ꓪꓴꓸ ꓔꓴ ꓗꓷ ꓟ_ ꓡꓰ ꓐꓰ꓾ ꓡꓳꓹ ꓬꓰ_ ꓕꓯ ꓥ_ ꓟꓲ ꓕꓲꓽ ꓡꓰꓹꓼ ꓪꓴꓽ_ ꓟ ꓪꓴ-ꓢ ꓬꓲ ꓪꓽ ꓠꓬꓲ_ ꓟ ꓡꓰ ꓬꓲꓸ ꓘꓶꓽ ꓢꓰꓼ ꓠ ꓗ_ ꓥꓳ꓿ ꓶꓼ ꓥꓳꓽ ꓟꓬꓱꓽ ꓪꓴꓸ ꓔꓴ_ ꓕꓯ ꓟꓶ ꓦ ꓪꓴꓸ ꓡꓰ ꓐꓲꓺ ꓡꓰ ꓝꓲ_ ꓟ ꓟꓷ ꓠꓷ ꓝ ꓘꓶꓽ ꓔꓯ꓾ ꓶꓼ ꓥꓳ ꓟꓬꓱꓽ ꓡꓳꓹ ꓬꓰ_ ꓕꓯ ꓟꓶ ꓦ ꓡꓷ ꓡꓰ ꓐꓲꓺ ꓡꓰ ꓝꓲ ꓠ ꓗ_ ꓡꓳ꓿ “ꓖꓳ ꓡꓱ ꓠꓬꓲ ꓠꓴ ꓪ ꓝꓴꓲ ꓡꓵꓸ ꓦ ꓟꓶ ꓠꓹ ꓟ_ ꓐꓰ꓾ ꓢꓲꓺ ꓒ ꓟꓲ ꓙꓬ ꓗꓪ ꓐꓰ ꓢꓰꓺ ꓡꓰ ꓝꓲ_ ꓟ ꓦꓬ ꓠꓬꓲ ꓛꓲ ꓡ ꓠꓹ ꓟ_ ꓐꓰ꓾ ꓠꓴ ꓪ ꓐꓱ ꓶ ꓝꓰꓹ ꓔ_ ꓟ ꓙꓲ-ꓢꓴ ꓬꓰ-ꓢꓴ ꓔꓯ ꓬꓲ ꓝꓲ ꓩꓴ ꓡ ꓠꓹ ꓟ꓾ ꓠꓴ ꓪ ꓓꓵꓽ ꓙ ꓒꓳꓹ ꓬꓲꓼ ꓡ ꓢꓲ꓾ ꓚꓱꓹ ꓬꓲꓼ ꓡ ꓠ ꓗ_ ꓢꓰꓽ ꓡꓳ꓾” ꓐꓰ ꓝꓲ ꓓꓴ ꓒꓲ-ꓕꓱ ꓡꓰ ꓡ ꓠꓹ ꓟ ꓫꓵꓽ ꓪꓴ ꓔꓯ ꓡꓳꓸ ꓢꓲ ꓚꓴꓽ ꓬꓲꓹ ꓖꓶ ꓔ_ ꓡꓳ꓿ ꓝꓲ 3ꓽ19-20꓿
	ꓪꓴ-ꓢ ꓬꓲ ꓚꓳ ꓑ ꓐꓴ ꓠꓬ ꓢꓲ ꓫꓬ_ ꓟ_ ꓐꓰ ꓐꓬꓱꓼ ꓡꓱ ꓡꓱꓼ ꓟ ꓒꓬꓱꓽ ꓙꓳ ꓢꓲ꓾ ꓟꓴ ꓗꓪ ꓗꓪ ꓐꓰ ꓡ_ ꓟ ꓓꓳꓽ ꓚꓺ ꓟꓸ ꓖꓶ ꓠꓹ ꓟ꓾ ꓕꓲ ꓟꓵꓽ ꓗꓪ ꓐꓰ ꓝꓮꓲ ꓕꓲ ꓟꓵꓽ ꓗꓪ ꓠꓲꓹ ꓞ ꓙꓰ ꓙꓰ ꓡ ꓡ ꓬꓰ_ ꓥꓳ꓿ ꓓꓵ ꓙ ꓟꓶ ꓓꓴ_ ꓟꓲ ꓬꓰ ꓟꓳꓸ ꓖꓶ_ ꓥꓳ꓿ ꓠꓻ ꓢꓴ ꓔꓯ ꓓꓻ ꓡꓰ ꓝꓲ_ ꓥꓳ꓿ ꓢ-ꓓꓯ ꓥ_ ꓟꓲ ꓟꓴ ꓗꓪ ꓗꓪ ꓐꓰ ꓮꓸ ꓔꓳꓸ ꓬꓯꓼ ꓡ ꓝꓲ_ ꓟ ꓓꓵꓽ ꓙ ꓟꓶ ꓓꓴ ꓬꓲꓸ ꓚꓬꓼ ꓔꓯ ꓬꓰ ꓟꓳꓸ ꓖꓶ_ ꓥꓳ꓿ ꓟꓳ 13ꓽ13꓿ ꓟꓲ ꓠꓯ ꓞꓳ ꓤ ꓐꓴ ꓠꓬ ꓮꓽ ꓟ ꓮ ꓡꓲ ꓕꓲ ꓛꓱꓽ ꓗꓪ ꓦꓰꓼ ꓠꓹ ꓟ ꓖꓳ ꓕꓯ ꓓꓵꓽ ꓙ ꓞꓷꓹ ꓠ ꓗ_ ꓥꓳ꓿
	ꓧꓳꓺ ꓡꓯ ꓘꓳ_ ꓟ ꓢꓶꓸ ꓟꓽ ꓞꓲ ꓢꓲ-ꓫꓬ-ꓟ-ꓦ ꓡꓰ ꓓꓵꓽ ꓙ ꓧꓪꓸ ꓛꓲ ꓡ ꓝꓲ_ ꓟ ꓗꓪ ꓐꓰ ꓓꓳꓽ ꓔꓯ ꓪ ꓜꓲ ꓒꓬꓱꓺ ꓙꓰ ꓝꓲ_ ꓡꓳ꓿ ꓖꓪ ꓙꓱ ꓡꓯ ꓘꓳ_ ꓟ_ ꓟꓲ ꓬꓰ ꓖꓴ ꓡꓰꓳ꓿ ꓶꓼ ꓥꓳꓽ ꓫꓱꓹ ꓥꓳꓽ ꓟꓬꓱꓽ ꓬꓰ ꓢꓴ ꓡꓰ ꓕꓳ ꓶ ꓥ_ ꓟꓲ ꓑꓶꓺ ꓖꓶꓽ ꓗꓷꓳ꓿ ꓖꓳ ꓡꓱ ꓥ_ ꓟꓲ ꓕꓲ ꓐꓱ ꓢꓴ ꓠꓬ ꓔꓱꓹ ꓚꓵꓺ_ ꓟ ꓔꓯ ꓟꓽ ꓘꓳ ꓣꓴ ꓢꓰꓽ꓿ ꓮ ꓟꓶ ꓠꓬ ꓔꓱꓹ ꓚꓵꓺ_ ꓟ ꓠꓽ ꓢꓲꓽ ꓢꓲꓽ ꓟꓳꓻ ꓞꓹ_ ꓡꓳ꓿ ꓦꓲ ꓘꓴꓽ ꓙ ꓡꓯ ꓘꓳ ꓚꓱꓹ_ ꓐꓰ ꓘꓴ ꓜꓲ ꓞꓳ ꓙ ꓡꓯ ꓘꓳ ꓚꓱꓹ ꓡꓰ ꓥ_ ꓟꓲ꓾ ꓪꓴ-ꓢ ꓤ ꓠꓱ ꓐꓴ ꓔꓯ ꓗꓽ ꓔ ꓟꓽ ꓐ ꓡꓻꓳ꓿ ꓔꓱꓹ ꓚꓵꓺ_ ꓟ ꓔꓯ ꓔꓰꓹ ꓔꓰꓹ_ ꓐꓰ ꓔꓳꓹ ꓢꓴ ꓗꓳ ꓡꓳ ꓗꓪ ꓟ ꓕꓲ ꓐꓱ ꓥ_ ꓟꓲ꓾ ꓪꓴ-ꓢ ꓕꓲꓽ ꓛꓱꓽ ꓗꓪ ꓦꓰꓼ ꓡ ꓗꓷꓳ꓿
	































39 ꓕꓱꓺ 

ꓫ ꓙꓵꓻ_ ꓟ ꓦꓬ ꓠꓬꓲ꓿

	“ꓦꓬ ꓠꓬꓲ ꓖꓳ ꓟ ꓗꓪ ꓠꓴ ꓚꓲ ꓛꓬ ꓕꓲ ꓫꓵꓽ ꓢꓴ ꓔꓯ ꓔ ꓙ ꓢꓴ꓾ ꓢꓲꓽ ꓒ ꓓꓽ ꓟ ꓟꓲ-ꓘꓷ-ꓡꓷ ꓦꓰꓼ ꓔꓴ ꓡ_ ꓥꓳ꓿ ꓠꓴ ꓞꓳ ꓫꓵ ꓙꓳ ꓡ ꓕꓲ ꓗꓴꓸ ꓖꓳ ꓕꓲ ꓝꓲ ꓗꓪ ꓛꓲ꓾ ꓖꓳ ꓡꓱ ꓫꓵ ꓟꓽ ꓙꓳ ꓠꓬꓲ ꓟ ꓫ ꓙꓵ ꓟꓷ ꓙꓵ ꓓꓴ ꓓꓽ ꓟ ꓕꓲ ꓝꓲ ꓗꓷ ꓡꓰ_ ꓥꓳ꓿ ꓖꓳ ꓕꓯ ꓠꓴ ꓕꓲ ꓫꓵꓽ ꓢꓴ ꓗꓳ ꓡꓳ ꓗꓪ ꓕꓳ ꓶ ꓗꓪ ꓟꓬꓱꓺ ꓐꓳ ꓔ_ ꓟ ꓮ ꓡꓲ ꓕꓲ ꓣꓳ_ ꓟꓲ ꓚꓬꓴꓹ ꓟꓶ_ ꓥꓳ꓿” ꓓ 12ꓽ1꓿
	ꓟꓴ ꓗꓪ ꓝꓲ ꓓꓴ ꓢ ꓣꓳ ꓕꓲ ꓣꓳ ꓡꓰ ꓚꓺ_ ꓟ ꓓꓳꓽ ꓔꓯ ꓚꓺ ꓒꓬꓱꓺ ꓗꓷ ꓗ ꓠꓯ꓾ ꓪꓴ-ꓢ ꓡ ꓞꓳ  ꓐꓴ ꓬꓰ ꓠ ꓗ_ ꓟ ꓟꓬꓱꓽ ꓬꓰ ꓓꓳ ꓡꓰꓳ꓿ ꓬꓲ ꓪ ꓠꓬ “ꓟꓶꓽ ꓦ ꓡꓷ” ꓔꓯ ꓥ_ ꓟꓲ ꓘꓳ ꓣꓴ ꓟꓶ ꓗꓷ ꓠꓬꓲ꓾ ꓡ ꓠꓹ ꓟ ꓫ ꓙꓵꓻ ꓓꓴ ꓦꓬ ꓠꓬꓲ ꓐꓱ ꓶ ꓙ ꓖꓶ ꓖꓴ ꓡꓰꓳ꓿ ꓞꓳ ꓤ ꓔꓯ ꓡꓳꓹ ꓬꓰ ꓕꓲ ꓧꓪꓹ ꓤꓹ ꓠꓬꓲ ꓖꓴ ꓡꓰ ꓠꓬꓲ꓾ ꓪꓴ-ꓢ ꓒꓬꓱꓽ ꓕꓯ ꓗꓪ ꓦ ꓡꓱ ꓐꓳ ꓢꓴ ꓮ ꓙꓵꓽ_ ꓟꓲ ꓪꓴ-ꓢ ꓬꓲ ꓔꓳꓹ ꓠꓷꓼ ꓓꓴ ꓔꓯ ꓟꓶ ꓔ_ ꓥꓳ꓿ ꓟꓴ ꓗꓪ ꓗꓪ ꓟ ꓮꓽ ꓘꓶꓸ ꓢꓲ ꓫꓬ ꓖꓴ ꓗꓪ ꓟꓬꓱꓽ ꓬꓰ ꓔꓬ ꓟ ꓙꓲ-ꓢꓴ ꓠꓬ ꓬꓲ ꓟꓬꓱꓽ ꓔꓯ ꓬꓲꓸ ꓘꓶꓽ ꓢꓰꓼ ꓗꓷ ꓢꓲ꓾ “ꓬꓰ ꓓꓳ ꓡꓰꓳ꓾” “ꓟꓽ ꓙꓲ ꓫꓬ ꓢꓴ ꓔꓯ ꓠꓬ ꓟꓽ ꓙꓲ ꓫꓬ ꓟ ꓬꓰ ꓔꓬ ꓝꓲ ꓢꓰꓽ꓾ ꓠꓲꓹ ꓒꓳꓹ_ ꓟ ꓔꓯ ꓠꓬ ꓠꓲꓹ ꓒꓳꓹ ꓡꓰ ꓝꓲ ꓢꓰꓽ꓾ ꓙꓲ ꓫꓬ ꓢꓴ ꓔꓯ ꓠꓬ ꓙꓲ ꓫꓬ_ ꓟ ꓬꓰ ꓔꓬ ꓝꓲ ꓢꓰꓽ꓾ ꓢꓲ ꓫꓬ ꓢꓴ ꓔꓯ ꓠꓬ ꓢꓲ ꓫꓬ ꓡꓰ ꓝꓲ ꓢꓰꓽ꓾” ꓐꓰ꓾ ꓢꓯꓼ ꓓꓽ ꓟ ꓡꓰ ꓘꓴ_ ꓡꓳ꓿ ꓟꓳ 22ꓽ11꓿ ꓙꓲ-ꓢꓴ ꓡꓰ ꓬꓲ ꓡ ꓞꓳ ꓐꓴ ꓝꓴꓲ ꓐꓱ ꓶ ꓖꓶꓻ ꓬꓲꓼ ꓙ_ ꓟ ꓟꓬꓱꓽ ꓔꓯ ꓬꓰ ꓓꓳ ꓡꓰ ꓢꓲ꓾ ꓬꓲ ꓪ ꓝꓴꓲ ꓔꓯ ꓢꓲ ꓫꓬ ꓡꓰ ꓝꓲꓳ꓿ ꓖꓳ ꓡꓱ ꓠꓬꓲ “ꓟꓴ ꓗꓪ ꓠꓯꓸ ꓘꓪ ꓗꓪ ꓟ ꓗꓴꓷꓼ_ ꓐꓰ ꓕꓲ ꓛꓳꓻ_ ꓙꓵꓽ ꓪ_ ꓐꓰ ꓟꓬꓱꓺ ꓓꓳꓽ ꓮ ꓙꓵ꓾” ꓢꓯꓼ ꓟꓬ ꓝ_ ꓟ ꓡꓯꓼ ꓪ ꓑꓯꓹ ꓟꓶ ꓢꓴ ꓐꓴ ꓔꓯ ꓖꓶ ꓢꓲ꓾ ꓙꓲ-ꓢꓴ ꓠꓬ ꓪ ꓔꓲ ꓕꓯ ꓢꓲ ꓟ ꓪ ꓔꓲ꓾ ꓢꓲꓺ ꓒ ꓕꓯ ꓢꓲ ꓟ ꓢꓲꓺ ꓒ ꓬꓰ ꓢꓲ ꓠꓬꓲ꓾ ꓙꓵꓽ ꓡ_ ꓥꓳ꓿
	ꓟꓴ ꓗꓪ ꓗꓪ ꓟ ꓢꓲ ꓫꓬ ꓦꓲ ꓗꓪ ꓐꓰ ꓙꓲ-ꓢꓴ ꓓꓳꓺ ꓡ_ ꓕꓯ꓾ ꓟꓲ ꓠꓯ ꓞꓳ ꓤ ꓐꓴ ꓕꓯ ꓢꓲ ꓗꓪ ꓠꓬ ꓠꓯ ꓞꓲꓹ_ ꓟ ꓑꓲꓸ ꓞꓹ_ ꓥꓳ꓿ ꓙꓲ ꓫꓬ ꓢꓴ ꓠꓬ ꓜꓲꓽ ꓟꓴꓽ ꓟꓽ ꓙꓳ ꓙꓳ ꓪꓴ-ꓢ ꓟꓲ ꓙꓬ ꓗꓪ ꓢꓯꓸ ꓔꓬ ꓠ ꓗ- ꓥꓳ꓿ ꓞꓳ ꓥꓶꓺ ꓐꓴ ꓔꓯ_ ꓟꓲ ꓟꓽ ꓙꓵꓽ ꓔꓸꓳ꓿ ꓟꓽ ꓓꓵꓽ ꓙ ꓒꓳꓹ ꓬꓲꓼ ꓡ ꓢꓴ ꓔꓯ ꓠꓬ ꓢ-ꓓꓯ ꓡꓰ ꓣꓴꓻ ꓓꓳꓽ ꓡꓰ_ ꓥꓳ꓿ ꓢꓲ-ꓫꓬ-ꓟ-ꓦ ꓔꓯ ꓣꓴ ꓦ ꓗꓷ ꓠꓬꓲ꓾ ꓢ-ꓓꓯ ꓡꓰ ꓟꓲ ꓠꓯ ꓞꓳ ꓤ ꓐꓴ ꓔꓯ ꓫ ꓙꓵꓻ ꓓꓴ ꓓꓽ ꓟ ꓠꓯꓸꓼ ꓗꓪ ꓧꓳꓽ ꓓꓵꓽ ꓙꓰ_ ꓥꓳ꓿ ꓟꓴ- ꓗꓪ ꓝꓲ ꓓꓴ ꓥ_ ꓟꓲ ꓞꓳ ꓤ ꓧꓪꓽ ꓠꓲꓹ ꓡꓶꓽ ꓟꓬꓱꓽ ꓔꓯ ꓟꓽ ꓗꓽ ꓔ ꓠꓬꓲ꓾ ꓕꓲ ꓟꓲ ꓠꓯ ꓡꓱꓸꓼ ꓠꓬ ꓮꓽ ꓠꓱ ꓙꓱ-ꓣꓴ-ꓢ-ꓡꓱ ꓐꓬꓺ ꓡꓰ_ ꓟ ꓦꓬ ꓠꓬꓲ ꓢꓶꓸ ꓟꓽ ꓞꓲ ꓥꓶꓺ_ ꓟ ꓔꓯ ꓔꓳꓹ ꓜꓳꓽ_ ꓥꓳ꓿ ꓟꓲ ꓠꓯ ꓔꓯ ꓜꓽ ꓐꓰꓽ ꓜ ꓗꓪ ꓗꓷ ꓡꓰ ꓝꓲ_ ꓐꓰ ꓪꓴ-ꓢ ꓕꓵꓼ ꓪ ꓔꓯ ꓡꓳ ꓠꓬꓹ ꓔꓬ ꓟ ꓟꓯꓼ ꓜꓴ ꓥ_ ꓟꓲ ꓙ ꓖꓶ ꓖꓴ ꓡꓰꓳ꓿
	ꓕꓲ ꓟꓲ ꓠꓯ ꓡꓱꓸꓼ ꓗꓪ ꓒꓬꓰꓼ ꓞꓹ ꓔꓬ ꓟ ꓫ ꓙꓵꓻ ꓓꓴ꓾ ꓔꓳꓹ ꓡꓯ ꓘꓳ_ ꓟ_ ꓐꓰ ꓫꓵꓽ ꓧꓳꓸ ꓡꓰ_ ꓟ ꓮ ꓙꓵꓽ ꓠꓬ꓾ ꓪꓴ-ꓢ ꓙꓵꓽ ꓗ ꓔꓯ ꓫꓺ ꓒꓵꓽ ꓢꓴ ꓑꓶ ꓓꓴ ꓥ ꓡꓳ꓾ ꓐꓰ꓾ ꓓꓰꓺ_ ꓥꓳ꓿ ꓡꓳꓹ ꓬꓰ_ ꓟ ꓬꓲꓼ ꓠꓬꓲꓸ ꓖꓶ ꓓꓴ ꓓꓳꓽ ꓬꓲ ꓪꓽ ꓠꓬꓲ_ ꓟ ꓑꓶ ꓓꓴ ꓞꓳ ꓥꓶꓺ ꓐꓴ ꓦꓶꓻ ꓠꓲꓹ ꓐꓬꓻ ꓔꓬ_ ꓡꓳ꓿ ꓢ-ꓓꓯ ꓠꓬ ꓟꓴ ꓗꓪ ꓝꓲ ꓓꓴ ꓢ ꓣꓳ ꓕꓲ ꓣꓳ ꓚꓺ_ ꓟ ꓓꓳꓽ ꓔꓯ ꓘꓳ ꓣꓴ ꓗꓷ ꓢꓴ ꓐꓴ ꓔꓯ ꓫ ꓙꓵꓻ ꓡꓰ ꓝꓲ ꓠꓹ ꓟ꓾ ꓞꓳ ꓥꓶꓺ ꓖꓳ ꓕꓲ ꓜꓴꓻ ꓔꓯ ꓡꓵꓹ ꓔꓴ ꓗꓷ_ ꓥꓳ꓿ 
	ꓪꓴ-ꓢ ꓠꓬ ꓬꓴ-ꓔ ꓡ ꓞꓳ ꓔꓯ ꓐꓰ ꓧꓹ ꓗꓷ ꓕꓯ꓾ ꓔꓲꓺ ꓒ ꓐꓴ_ ꓐꓰ ꓬꓴ-ꓔ ꓡ ꓞꓳ ꓐꓴ ꓠꓬ ꓬꓲ ꓪ ꓔꓱ ꓬꓲ ꓪ ꓪꓴ-ꓢ ꓡꓰ ꓢꓲꓺ ꓔ ꓟ ꓞꓳ ꓫꓵꓽ ꓚꓬꓹ_ ꓡꓳ꓿ ꓟꓶ ꓔꓶꓸ ꓦꓲ ꓗꓪ ꓟ ꓟꓬꓱꓽ ꓔꓯ ꓡꓯ ꓫꓵ ꓣꓱꓽ ꓬꓰ_ ꓡꓳ꓿ ꓤ ꓔꓲ ꓬꓰ-ꓢꓴ ꓫꓵꓽ ꓔꓯ ꓟꓽ ꓒꓵꓽ ꓟꓽ ꓚꓬꓺ ꓬꓰ ꓢꓴ ꓐꓴ ꓕꓯ ꓢꓲ ꓗꓪ ꓪꓴ-ꓢ ꓶꓼ ꓥꓳꓽ ꓙꓱꓽ ꓖꓶ ꓠꓹ ꓟ ꓬꓲ ꓪ ꓡꓯ ꓫꓵ ꓓꓰꓽ ꓔꓬ_ ꓡꓳ꓿ ꓢꓲ ꓫꓬ ꓦꓲ ꓗꓪ ꓡꓶꓸ ꓟꓽ ꓓ ꓟ ꓫꓵꓽ ꓪꓴ ꓔꓯ ꓐꓯ ꓞꓷꓹ ꓗꓷ ꓢꓲ꓾ ꓞꓳ ꓤ ꓪ ꓤ ꓐꓴ ꓬꓲ ꓪ ꓟꓲ ꓙꓬ ꓤꓶꓻ ꓔꓯ ꓐꓯ ꓞꓷꓹ ꓗꓷ ꓥ_ ꓟꓲ꓾ ꓬꓲ ꓪ ꓖꓳ ꓟ ꓔꓯ ꓟꓽ ꓢꓷ꓿ ꓪꓴ-ꓢ ꓬꓲ ꓢꓲ-ꓫꓬ-ꓟ-ꓦ ꓡꓰ ꓧꓹ ꓔꓲ ꓬꓰ ꓟ ꓞꓳ ꓤ ꓕꓲꓽ ꓜꓴꓻ ꓡꓰ꓾ ꓦ ꓡꓱ ꓚꓱꓹ ꓔꓯ ꓡꓯ ꓫꓵ ꓧꓳꓽ_ ꓥꓳ꓿ ꓟꓽ ꓔꓱꓹ ꓟ ꓬꓲ ꓔꓶꓺ ꓙꓱꓼ ꓠꓯꓸꓼ ꓗꓪ ꓢꓯꓼ ꓕꓵꓼ ꓢꓴ ꓠꓬ꓾ ꓪꓴ-ꓢ ꓟꓬꓱꓽ ꓗꓪ ꓠꓲꓹ ꓡꓱꓻ_ ꓟ ꓒꓬꓱꓽ ꓟꓳꓸ ꓖꓶ_ ꓥꓳ꓿

ꓬ-ꓗꓴ ꓫ ꓙꓵꓻ_ ꓟ ꓦꓬ ꓠꓬꓲ

	ꓙꓲ-ꓢꓴ ꓢꓲꓺ ꓤ ꓐꓴ ꓗꓳ ꓡꓳ ꓗꓪ ꓠ ꓦꓬ ꓠꓬꓲ (SABBATH)_ ꓐꓰ ꓗꓪ' ꓫꓵꓽ ꓢꓲ ꓓꓽ ꓪꓴꓸ ꓧꓳꓺ ꓡꓯ ꓘꓳ ꓔꓴ ꓡ_ ꓕꓯ꓾ ꓘꓴ ꓜꓲ ꓞꓳ_ ꓐꓰ ꓗꓴꓷꓼ ꓙꓵꓽ ꓢꓴ ꓔꓯ ꓒꓳꓹ ꓔꓳꓹ ꓢꓴ ꓠꓲꓸ ꓐꓱ ꓤ ꓔꓯ ꓙꓵꓺ ꓖꓶ ꓟꓽ ꓓ꓾ ꓕꓲ ꓗꓴꓷꓼ ꓡꓱꓸꓼ ꓫ ꓙꓵꓻ ꓠꓹ ꓟ ꓔꓲꓸ ꓫꓵ ꓠꓬ꓾ ꓕꓲꓽ ꓣꓳ ꓫ ꓙꓵꓻ_ ꓟ ꓪ ꓜꓲ ꓙꓲ_ ꓡꓳ꓾ ꓐꓰ꓾ ꓐꓯ ꓔꓴ ꓡ_ ꓡꓳ꓿ ꓕꓱ ꓡꓱ ꓫꓵꓽ ꓐꓯ ꓘꓶ ꓔꓯ ꓙꓲ-ꓢꓴ ꓥ_ ꓟꓲ ꓑ ꓙ ꓪ ꓡꓰꓳ꓿ ꓬꓳ-ꓦ 11ꓽ50 ꓗꓪ “ꓣꓳ ꓕꓲ ꓫꓵꓽ ꓟ ꓡ ꓞꓳ ꓮ ꓙꓵꓽ ꓡꓱꓸꓼ ꓟꓽ ꓟꓶꓽ ꓬꓰ ꓝꓲ ꓠꓹ ꓟ꓾ ꓑ ꓫꓬ ꓐꓴ ꓐꓱ ꓶ ꓡ ꓞꓳ ꓕꓲꓽ ꓣꓳ ꓫꓵꓻ_ ꓟ ꓠꓬ꓾ ꓠꓴ ꓪ ꓐꓱ ꓶ ꓙꓲꓻ ꓖꓴ ꓙꓳ_ ꓟ ꓠꓴ ꓪ ꓟꓽ ꓙ ꓜꓲꓼ ꓡ? ꓐꓯ_ ꓡꓳ꓿” ꓐꓯ ꓘꓶ ꓕꓱ ꓟ ꓠꓽ ꓕꓶꓻ_ ꓟ_ ꓐꓰ ꓐꓲꓺ ꓜꓲꓼ_ ꓟ ꓥ ꓡꓳ꓿ ꓫꓵꓽ ꓠꓬꓲ ꓕꓲ ꓠꓬꓲ ꓗꓪ ꓠꓽ ꓢꓴ ꓔꓯ ꓒꓴ ꓒꓴ ꓡꓯꓽ ꓡꓯꓽ ꓝꓴꓲ ꓓꓰꓺ ꓢꓲ꓾ ꓬꓲ ꓪ ꓔꓯ ꓢꓰꓼ ꓠꓹ ꓟ ꓕꓵꓼ ꓪ ꓕꓲꓽ ꓟ ꓔꓯ ꓐꓯ ꓑꓶꓺ ꓗꓷ_ ꓡꓳ꓿ ꓮ ꓠꓱ ꓟ ꓣꓳ-ꓟ ꓘꓴ ꓜꓲ ꓞꓳ_ ꓐꓰ ꓑ-ꓣꓳ-ꓔꓰ-ꓢꓶꓽ-ꓔꓯ ꓠꓬ꓾ ꓕꓱ ꓡꓱ ꓫꓵꓽ ꓥꓶꓺ_ ꓟ ꓟꓬꓱꓽ ꓬꓰ_ ꓡꓳ꓿ ꓪꓴ-ꓢ ꓤ ꓠꓱ ꓐꓴ ꓠꓬ ꓬꓰ-ꓡꓲ-ꓟꓲ 30ꓽ5-7 ꓗꓪ ꓐꓳ ꓔ_ ꓟ꓾ ꓬ-ꓗꓴꓹ ꓫ ꓙꓵꓻ_ ꓟ ꓦꓬ ꓠꓬꓲ ꓗꓪ ꓟ ꓫ ꓙꓵ ꓓꓴ ꓔꓯ ꓔꓳꓹ ꓜꓳꓽ ꓪ_ ꓡꓳ꓿
	ꓬꓲ-ꓢꓳꓼ ꓡꓯ ꓒꓯꓹ ꓗꓪ ꓐꓰ ꓡꓲꓹ ꓙꓰ ꓪ ꓠꓹ ꓟ꓾ ꓕꓲ ꓦꓬꓼ ꓡꓱꓸꓼ ꓬ-ꓗꓴ ꓪ ꓘꓴ_ ꓟ ꓠꓬ꓾ ꓫ ꓙꓵ ꓓꓴ ꓦꓬ ꓠꓬꓲ ꓗꓪ ꓪꓴ-ꓢ ꓬꓲ ꓤ ꓠꓱ ꓐꓴ ꓔꓳꓹ ꓜꓳꓽ ꓠ ꓗ_ ꓟ ꓫ ꓙꓵꓻ ꓓꓴ ꓔꓯ ꓔꓯꓺ ꓔ_ ꓡꓳ꓿ ꓬ-ꓗꓴꓹ ꓠꓬ ꓬꓲ-ꓢꓳꓼ ꓔꓯ ꓖꓶ ꓙ ꓟꓳ_ ꓟ ꓶꓼ ꓤ ꓫꓱꓹ ꓤ ꓔꓯ ꓟꓶ ꓠꓹ ꓟ꓾ ꓗꓶꓸ_ ꓟ ꓚꓴꓽ ꓬꓲꓹ ꓔꓯ ꓣꓱꓽ ꓗꓷ ꓠꓬꓲ꓾ ꓬꓲ ꓮ ꓬꓲꓼ ꓔꓯ ꓐꓰ ꓶꓽ ꓤ ꓗꓪ ꓛꓰꓹ ꓑꓬꓺ ꓙꓰ ꓠ ꓗꓷ ꓡ_ ꓡꓳ꓿ ꓶꓽ ꓤ ꓟꓵꓽ ꓗꓪ ꓮ ꓟꓬꓹ ꓘꓳꓼ ꓔꓬ ꓗꓷ ꓗ ꓠꓯꓸ꓾ ꓬꓲ ꓠꓬ ꓬꓲ ꓚꓲ ꓛꓬ ꓟꓴꓽ ꓗꓪ ꓡꓰꓼ ꓙꓰ_ ꓐꓰ ꓓꓴ ꓓꓳ ꓙ ꓖꓴ ꓫꓱꓽ_ ꓡꓳ꓿ ꓟꓵꓽ ꓫꓸ ꓗ ꓗꓪ ꓛꓲ ꓬꓰ ꓕꓯ꓾ ꓬꓲ ꓮ ꓬꓲꓼ ꓡ ꓔꓬ ꓟ ꓓꓳꓽ ꓔꓯ ꓑ ꓙ ꓪ ꓡꓰ_ ꓡꓳ꓿ ꓬꓲ ꓮ ꓬꓲꓼ ꓡꓰ ꓬꓲ ꓔꓯ ꓪ ꓛꓴꓽ ꓚꓱꓹ ꓡ_ ꓟ ꓔꓯ ꓗꓳꓺ ꓚꓱꓺ ꓠꓬꓲ꓾ ꓬꓲ ꓮꓽ ꓘꓶꓸ ꓙꓳꓺ ꓡꓰ_ ꓡꓳ꓿ ꓖꓳ ꓕꓯ ꓬꓲ ꓐꓱ ꓶ ꓕꓲꓽ ꓟ_ ꓡꓰꓽ ꓟ ꓥꓳꓺ ꓡꓳꓸ ꓓꓴ ꓠꓬ꓾ ꓪꓴ-ꓢ ꓬꓲ ꓫꓱꓸ ꓤ ꓠꓲꓹ ꓥ ꓢꓲ꓾ ꓬꓲ ꓐꓱ ꓶ ꓕꓲꓽ ꓟ_ ꓡꓰꓽ ꓟ ꓔꓺ ꓙ ꓓꓴ ꓠꓬ꓾ ꓪꓽ ꓘꓴ_ ꓟ ꓥꓳ꓿ ꓪꓴ 32ꓽ24-30꓿
	ꓬꓲ ꓠꓬ ꓮꓽ ꓘꓶꓸ ꓙ ꓣꓳꓽ_ ꓟ ꓠꓲꓹ ꓟ ꓡꓰ ꓪꓴ-ꓢ ꓟꓲ ꓙꓬ ꓗꓪ ꓚꓲ ꓛꓬ ꓝꓴꓲ ꓔꓯ ꓣꓷꓠ_ ꓡꓳ꓿ ꓫꓵꓽ ꓪꓴ ꓓꓽ ꓟ ꓕꓲ ꓟ ꓔꓯ ꓬꓲ ꓔꓳꓹ ꓜꓳꓽ ꓔꓬ ꓠꓬꓲ꓾ ꓬꓲ ꓠꓬ ꓟꓶ ꓘꓶꓽ ꓠꓯ ꓞꓲꓹ ꓡꓰ_ ꓗꓪ ꓛꓲ ꓪ ꓘꓴ ꓔꓬ_ ꓡꓳ꓿ ꓖꓳ ꓕꓯ ꓬꓲ ꓡꓯ ꓒꓶ ꓗꓪ ꓡꓯ ꓒꓯꓹ ꓕꓲꓽ ꓐꓽ ꓚꓰꓹ ꓩꓴ ꓡ_ ꓟ_ ꓡꓰ ꓐꓰ ꓬꓲ ꓚꓬꓹ ꓪ_ ꓡꓳ꓿ ꓕꓲ ꓣꓳ ꓣꓳ ꓠꓬ ꓬꓲ ꓢꓯꓼ ꓟꓬ ꓔꓯ ꓣꓴꓻ ꓠꓹ ꓟ ꓢꓯꓼ ꓕꓵꓼ ꓔꓬ_ ꓡꓳ꓾ ꓐꓰ ꓬꓲ ꓓꓵꓽ ꓙ ꓢꓲ꓾ ꓬꓲ ꓥ_ ꓟꓲ ꓖꓳ ꓕꓲ ꓣꓳ_ ꓐꓰ ꓶꓸ ꓡꓯꓼ ꓘꓳ_ ꓡꓳ꓿ ꓠꓯꓼ ꓠꓯꓼ ꓟꓲ ꓕꓯ ꓙꓲꓻ ꓡ_ ꓕꓯ ꓬ-ꓗꓴ_ ꓐꓰ ꓶꓸ ꓡꓯ ꓘꓳ ꓔꓬ ꓢꓴ ꓖꓳ ꓕꓲ ꓣꓳ ꓠꓬ ꓢꓯꓼ ꓓꓽ ꓟ ꓩꓴ ꓢꓲ ꓶꓸ ꓡꓯ ꓘꓳ ꓡ_ ꓡꓳ꓿ ꓖꓳ ꓕꓯ ꓬ-ꓗꓴ ꓖꓳ ꓓꓱꓽ ꓕꓲꓽ ꓐꓶꓽ ꓠꓬ ꓫꓵꓻ ꓞꓹ ꓟ_ ꓡꓰ ꓐꓰ ꓗꓷ ꓡꓰ_ ꓡꓳ꓿ ꓖꓳ ꓡꓱ ꓠꓬꓲ ꓬꓲ ꓠꓬ ꓥꓳꓺ ꓡꓳꓸ ꓓꓴ ꓟꓽ ꓙꓳ ꓢꓴ ꓕꓲ ꓣꓳ_ ꓡꓰ ꓐꓰ ꓥꓴꓻ ꓢꓲ꓾ ꓬꓲ_ ꓐꓰ ꓶꓸ ꓡꓯ ꓘꓳ ꓔꓬ ꓢꓴ ꓬꓲ ꓗꓶꓸ ꓝꓲꓸ ꓗꓪ ꓔꓷꓹ ꓪꓳꓺ ꓗꓷ_ ꓡꓳ꓿ ꓖꓳ ꓕꓯ ꓬꓲ_ ꓐꓰ ꓶꓸ ꓡꓯ ꓘꓳ ꓔꓬ ꓢꓴ ꓠꓬ ꓘꓶ ꓫꓵꓽ_ ꓐꓰ ꓗꓴꓸ ꓙꓲ ꓙꓳ_ ꓟ ꓟꓴ ꓗꓪ ꓝꓲ ꓓꓴ ꓥ ꓟ ꓔꓯ ꓬꓲ ꓢꓷ ꓡꓰ_ ꓡꓳ꓿ ꓬ-ꓗꓴ ꓠꓽ ꓬꓲ ꓬꓰ ꓗꓷ ꓟ ꓝꓴꓲ ꓗꓪ ꓐꓰ ꓓꓵꓽ ꓙ ꓒꓳꓹ ꓬꓲꓼ ꓡ ꓢꓲ꓾ ꓝꓴꓲ ꓖ ꓖꓶ ꓟꓶ_ ꓟ ꓦ ꓡꓱ ꓐꓳ ꓓꓴ ꓔꓯ ꓣꓱꓽ ꓬꓯꓼ ꓔꓬ_ ꓡꓳ꓿ ꓖꓳ ꓡꓱ ꓠꓬꓲ “ꓖꓳ ꓕꓲ ꓣꓳ ꓡꓰ꓾ ꓟꓲ ꓕꓯ ꓙꓲꓻ ꓡꓻꓳ꓾ ꓥꓪ ꓔꓯ ꓩꓴ ꓗꓷ꓾” ꓐꓯ_ ꓥ_ ꓟꓲ꓾ ꓬ-ꓗꓴ ꓡꓰ ꓒꓳꓹ ꓖꓶ ꓢꓲ꓾ “ꓠꓴ ꓥꓪ ꓔꓯ ꓶꓼ ꓥꓳꓽ ꓟꓽ ꓙꓱ ꓖꓶ ꓡ ꓠꓬ ꓥꓪ ꓟꓽ ꓩꓴ ꓗꓷ꓾” ꓐꓯ_ ꓡꓳ꓿ ꓬ-ꓗꓴ ꓬꓲ ꓚꓲ ꓛꓬ ꓠꓬ ꓟꓽ ꓒꓵꓽ ꓢꓴ ꓥ ꓟ ꓔꓯ ꓬꓲ ꓣꓷꓠ ꓢꓲ ꓖꓶꓻ ꓬꓲꓼ ꓔꓬ ꓥ_ ꓟꓲ꓾ ꓘꓶꓽ ꓫꓵꓽ ꓔꓯ ꓫꓺ ꓒꓵꓽ ꓢꓴ ꓪꓴ-ꓢ ꓬꓲ ꓫꓱꓸ ꓤ ꓠꓲꓹ ꓔꓯ ꓠꓽ꓾ ꓬꓲ ꓦ ꓡꓱ ꓐꓳ_ ꓡꓳ꓿ ꓫꓵꓻ ꓗꓴ_ ꓟ ꓝꓴꓲ ꓙꓳ ꓢꓴ ꓕꓱ ꓕꓲ ꓣꓳ ꓠꓬ ꓓꓵꓽ ꓙ ꓒꓳꓹ ꓬꓲꓼ ꓡ ꓢꓲ ꓪꓴ-ꓢ ꓔꓯ ꓡꓯ ꓙꓱ_ ꓟ ꓑꓶ ꓓꓴ꓾ ꓪꓴ-ꓢ ꓡꓰ ꓖ ꓖꓶ_ ꓟ ꓘꓳ ꓣꓴ ꓟꓶ ꓡꓰ_ ꓡꓳ꓿ “ꓥ-ꓡꓳ-ꓸ ꓬꓲ ꓠꓬ ꓟꓴ ꓗꓪ ꓝꓲ ꓓꓴ ꓐꓰ ꓶꓸ ꓡꓯꓽ ꓘꓳ ꓢꓲꓸ ꓧꓪꓸ ꓡꓰ-ꓡꓳ꓿” ꓧꓳ 12ꓽ4꓿ 
	ꓢ-ꓓꓯ ꓠꓬ ꓪꓴ-ꓢ ꓟꓲ ꓙꓬ ꓗꓪ ꓬ-ꓗꓴ ꓝꓴꓲ ꓔꓯ ꓟꓳꓸ ꓖꓶ ꓢꓲ꓾ ꓬ-ꓗꓴ ꓔꓯ ꓓꓰꓺ_ ꓡꓳ꓿ ꓬ-ꓗꓴ ꓔꓯ ꓓꓶꓽ ꓬꓰ ꓠꓹ ꓟ꓾ ꓬꓲ-ꓢꓳꓼ ꓔꓯ ꓡꓵꓹ ꓔꓴ ꓖꓶ_ ꓡꓳ꓿ ꓟꓴ ꓗꓪ ꓝꓲ ꓓꓴ_ ꓐꓰ ꓕꓲ ꓦꓬꓼ ꓡꓱꓸꓼ ꓶꓸ ꓡꓯ ꓘꓳ ꓔꓬ ꓕꓯ ꓥ_ ꓟꓲ꓾ ꓬ-ꓗꓴ ꓠꓬ ꓪꓴ-ꓢ ꓔꓯ ꓪꓽ ꓪꓴꓽ ꓟꓽ ꓘꓳꓹ ꓠꓹ ꓟ_ ꓐꓰ꓾ ꓬ-ꓗꓴ ꓔꓯ ꓠꓲꓹ ꓟ ꓙꓬꓺ ꓡꓰ ꓝꓲ ꓠꓹ ꓟ꓾ ꓢ-ꓓꓯ ꓠꓬ ꓬꓲ ꓟꓬꓱꓽ ꓬꓰ_ ꓡꓳ꓿ꓖꓳ ꓟ ꓑꓶ ꓓꓴ ꓬ-ꓗꓴ ꓠꓬ ꓠꓲꓹ ꓟ ꓐꓬꓺ ꓡꓰ ꓢꓲ ꓪꓴ-ꓢ ꓔꓯ ꓐꓰ ꓧꓹ ꓙꓰ ꓠ ꓛꓲ ꓗꓷ ꓡꓰ_ ꓡꓳ꓿ ꓖꓳ ꓡꓱ ꓥ_ ꓟꓲ ꓬꓲ ꓠꓬ ꓚꓵꓺ ꓚꓵꓺ ꓓꓵ ꓙ ꓒꓳ ꓬꓲꓼ ꓡ ꓢꓲ ꓬꓲ ꓝꓴꓲ ꓖ ꓖꓶ ꓟꓶ ꓡꓰ_ ꓗꓪ ꓛꓲ ꓟꓴ ꓗꓪ ꓝꓲ ꓓꓴ ꓔꓯ ꓪꓳꓺ ꓔ_ ꓡꓳ꓿
	ꓢ-ꓓꓯ ꓠꓬ ꓬ-ꓗꓴ ꓔꓯ ꓓꓰꓺ ꓗꓳꓸ ꓗꓷ ꓟ_ ꓡꓰ ꓐꓰ꓾ ꓪꓴ-ꓢ ꓤ ꓠꓱ ꓐꓴ ꓔꓯ ꓥ_ ꓟꓲ ꓝꓴꓲ ꓓꓰꓺ_ ꓥꓳ꓿ ꓬꓲ ꓡꓰ ꓤꓹ ꓠꓬꓲ ꓢꓲ ꓛꓬꓻ ꓗꓷ ꓟ ꓝꓴꓲ ꓔꓯ ꓬꓲ ꓢꓷꓸ_ ꓡꓳ꓿ ꓖꓳ ꓡꓱ ꓠꓬꓲ ꓢ-ꓓꓯ ꓠꓬ ꓝꓴꓲ ꓖꓳ ꓟ ꓔꓯ ꓪꓴ-ꓢ ꓟꓲ ꓙꓬꓽ ꓗꓪ ꓐꓯ ꓟꓳꓸ ꓖꓶ_ ꓥꓳ꓿ ꓢ-ꓓꓯ ꓬꓲ_ ꓐꓰ ꓕꓲꓽ ꓜꓴꓻ ꓟ ꓔꓯ ꓪꓴ-ꓢ ꓟꓲ ꓙꓬ ꓗꓪ ꓐꓰ ꓖꓼ ꓬꓯꓼ ꓗꓷ ꓟ_ ꓡꓰ ꓐꓰ꓾ ꓝꓴꓲ ꓬꓰ ꓢꓴ ꓞꓳ ꓤ ꓖꓳ ꓕꓲ ꓧꓳꓽ ꓔꓯ ꓥ_ ꓟꓲ ꓪꓴ-ꓢ ꓣꓱ ꓛꓰ ꓔꓯ ꓐꓰ ꓶꓽ ꓤ ꓗꓪ ꓗꓳꓹ ꓞꓹ ꓝꓲ ꓠꓹ ꓟ꓾ ꓪꓴ-ꓢ ꓔꓯ ꓐꓯ ꓖꓶ_ ꓥꓳ꓿ ꓝꓴꓲ ꓙꓳ ꓢꓴ ꓖꓳ ꓕꓲ ꓧꓳꓽ ꓔꓯ ꓟꓶꓽ ꓬꓰ ꓝꓲ ꓠꓹ ꓟ꓾ ꓬꓲ ꓪ ꓔꓯ ꓬꓲ ꓡꓯ ꓒꓯꓹ ꓗꓪ ꓡꓯ ꓙꓱ ꓖꓶ ꓡ ꓠꓹ ꓟ꓾ ꓪꓴ-ꓢ ꓔꓯ ꓓꓰꓽ_ ꓥꓳ꓿
	ꓪꓴ-ꓢ ꓤ ꓠꓱ ꓐꓴ ꓔꓯ ꓮ ꓡꓲ ꓐ ꓡ_ ꓠꓬ ꓬꓲ ꓖꓳ ꓡꓱ ꓤꓹ ꓠꓬꓲ ꓠꓹ ꓟ ꓕꓵꓼ ꓪ ꓪꓴ-ꓢ ꓡꓰ ꓢ-ꓓꓯ ꓔꓯ ꓖꓶ ꓔ_ ꓡꓳ꓿ ꓖꓳ ꓟ ꓑꓶ ꓓꓴ ꓢ-ꓓꓯ ꓠꓬ ꓬꓲ ꓪ ꓙꓵꓻ ꓠꓲꓹ_ ꓐꓰ ꓬꓲ ꓪ ꓪꓴ-ꓢ ꓔꓯ ꓦ ꓡꓱ ꓐꓳ_ ꓟ ꓔꓯ ꓮ ꓘꓶꓸ ꓤꓹ ꓠꓬꓲ_ ꓥꓳ꓿ ꓬꓲ ꓪ ꓠꓬ ꓗꓳꓸ ꓗꓷ ꓟ ꓬꓲ ꓪ ꓤꓶꓻ ꓦꓬ ꓠꓬꓲ ꓔꓯ ꓓꓵ ꓙ ꓠꓬꓲ ꓗꓷ ꓕꓯ꓾ ꓙꓲꓻ_ ꓟ ꓕꓲ ꓫꓵꓽ_ ꓟꓲ ꓡꓳꓸ ꓟꓽ ꓟꓳ ꓟ ꓑꓶ ꓓꓴ꓾ ꓬꓲ ꓪ ꓠꓲꓹ ꓟ ꓣꓳꓺ_ ꓡꓳ꓿ ꓢ-ꓓꓯ ꓡꓰ ꓬꓲ ꓪ ꓔꓯ ꓥꓳꓺ ꓡꓳꓸ ꓓꓴ ꓐꓬꓺ ꓡꓰ ꓗꓪ ꓛꓲ ꓤꓹ ꓠꓬꓲ ꓠꓹ ꓟ ꓢꓯꓼ ꓕꓵꓼ ꓔꓬ_ ꓡꓳ꓿ ꓬꓲ ꓪ ꓠꓬ ꓤꓹ ꓠꓬꓲ ꓓꓴ ꓠꓯꓸꓼ ꓗꓪ ꓞꓰꓻ ꓓꓵꓽ ꓡꓰ ꓐꓭ ꓕꓯ꓾ ꓪꓴ-ꓢ ꓔꓯ ꓐꓰ ꓧꓹ ꓙꓰ_ ꓗꓪ ꓛꓲ ꓬꓲ ꓪ ꓙꓵꓻ ꓠꓲꓹ ꓔꓯ ꓐꓬꓺ ꓡꓰ ꓝꓲ ꓠꓹ ꓟ꓾ ꓢ-ꓓꓯ ꓚꓴꓽ ꓬꓲꓹ ꓓꓶꓽ ꓔ_ ꓡꓳ꓿

ꓪꓴ-ꓢ ꓫ ꓔꓳ ꓡꓰ_ ꓟ ꓔꓯ ꓗꓳꓺ ꓚꓱꓺ_ ꓟ

	ꓪꓴ-ꓢ ꓤ ꓠꓱ ꓐꓴ ꓙ ꓫ_ ꓟ ꓠꓽ ꓗꓸ ꓧꓪꓺ_ ꓟ ꓙꓲꓻ ꓣꓴꓽ ꓓꓴ ꓑꓶ ꓓꓴ ꓟꓽ ꓥ꓾ “ꓟꓵꓽ ꓗꓳꓹ ꓓꓵ ꓓꓵ ꓗꓪ ꓤꓹ ꓠꓬꓲ ꓡ_ ꓟ ꓙꓵꓹ ꓗꓪ꓾ ꓠꓴ ꓪ ꓔꓯ ꓟꓽ ꓗꓷ ꓡꓰ ꓝꓲ ꓠꓹ ꓟ ꓥꓪ ꓠꓴ ꓔꓯ ꓔꓺ ꓙ_ ꓥꓳ꓾” ꓟꓳ 3ꓽ10꓿ ꓐꓯ_ ꓟ ꓙ ꓟꓳ ꓘꓶ ꓔꓯ ꓦ ꓡꓱ ꓐꓳ ꓟꓽ ꓐ ꓡ꓾ ꓐꓰ ꓗꓷ ꓡꓰ_ ꓟ ꓔꓯ_ ꓡꓰꓽ ꓬꓲ ꓪ ꓙ ꓫ_ ꓡꓳ꓿ ꓮꓽ ꓧꓪꓹ ꓬꓲ ꓪ ꓠꓬ ꓬꓲ ꓪ ꓚꓲ ꓛꓬ ꓥꓶꓺ_ ꓟ ꓫꓱꓹ ꓑꓶ ꓓꓴ ꓟꓽ ꓒꓵꓽ ꓢꓴ ꓥ ꓟ ꓟꓳꓸ ꓖꓶ ꓓꓳ ꓡ_ ꓐꓭ ꓕꓯ ꓠꓽ꓾ ꓬꓲ ꓪ ꓡꓰ ꓪꓴ-ꓢ ꓔꓯ ꓫ ꓔꓳ ꓡꓰ ꓝꓲ_ ꓥꓳ꓿
	ꓬꓲ ꓪ ꓠꓬ ꓗꓳꓸ ꓗꓷ ꓟ ꓦꓬ ꓠꓬꓲ ꓗꓪ ꓬꓲ ꓪ ꓛꓬꓻ ꓗꓷ ꓟ ꓝꓴꓲ ꓗꓪ ꓐꓰ ꓓꓵꓽ ꓙ ꓒꓳꓹ ꓬꓲꓼ ꓡ ꓢꓲ꓾ “ꓥꓪ ꓢꓯꓼ ꓔꓯ ꓣꓴ ꓢꓲ ꓥꓪ_ ꓐꓰ ꓧꓳꓹ ꓡꓯ ꓘꓳ ꓡꓰ ꓝꓲ꓾” ꓢ 27ꓽ5꓿ ꓐꓯ_ ꓟ ꓙ ꓟꓳ ꓘꓶ ꓔꓯ ꓣꓴꓻ ꓔ ꓢꓲ ꓠꓬꓲ꓾ ꓪꓴ-ꓢ ꓡꓰ ꓬꓰ ꓙ ꓡ ꓠꓹ ꓟ ꓓꓰꓽ_ ꓡꓳ꓿ ꓬꓲ ꓪ ꓠꓬ ꓙ ꓫ ꓓꓴ ꓙꓳ_ ꓥ_ ꓟꓲ ꓪꓴ-ꓢ_ ꓐꓰ ꓙ ꓡꓯ ꓘꓳ_ ꓟ ꓔꓯ ꓟꓽ ꓠꓽ ꓗꓷ꓾ “ꓠꓴ ꓥꓪ ꓔꓯ ꓶꓼ ꓥꓳꓽ ꓟꓽ ꓙꓱꓽ ꓖꓶ ꓡ ꓠꓬ꓾ ꓥꓪ ꓠꓴ ꓔꓯ ꓟꓽ ꓩꓴ ꓗꓷ꓾” ꓐꓰ ꓐꓯ ꓢꓲ꓾ ꓬ-ꓗꓴ_ ꓡꓰ ꓐꓰ ꓪ-ꓢ ꓔꓯ ꓪꓳꓺ ꓔ_ ꓡꓳ꓿

ꓞꓲꓽ ꓫꓬ ꓡꓰ ꓟ ꓝꓴꓲ

	ꓠꓲꓹ ꓟ_ ꓐꓰ ꓧꓪꓽ ꓖꓳ ꓓꓱ ꓗꓪ ꓫ ꓙꓵ ꓓꓴ ꓔꓳꓹ ꓜꓳꓽ ꓔꓬ ꓟ ꓦꓬ ꓠꓬꓲ ꓗꓪ꓾ ꓟꓽ ꓣꓷꓠ ꓗꓷ ꓟ ꓝꓴꓲ ꓙꓳ ꓞꓹ ꓔꓬ ꓢꓰꓽ ꓐꓭ ꓠꓬ꓾ ꓪꓴ-ꓢ ꓤ ꓠꓱ ꓐꓴ ꓠꓽ ꓫ ꓙꓵꓻ_ ꓥꓳ꓿ ꓠꓲꓹ ꓟ ꓙꓬꓺ ꓓꓴ ꓑꓶ ꓓꓴ ꓬꓲ ꓪ ꓙꓵꓻ ꓠꓲꓹ ꓢꓯꓼ ꓐ ꓡꓰ ꓢꓲ꓾ ꓡꓲꓹ ꓙꓰ ꓪ ꓠꓹ ꓟ ꓪꓴ-ꓢ ꓔꓯ ꓟꓽ ꓓꓰꓽ ꓔꓬꓹꓳ꓿ ꓖꓳ ꓡꓱ ꓥ_ ꓟꓲ ꓬꓲ ꓪ ꓠꓯꓸꓼ ꓗꓪ ꓚꓵꓺ ꓔ ꓟ ꓛꓬꓻ ꓖꓴ ꓥꓳꓽ ꓖꓴ ꓟꓽ ꓙꓳ꓿ ꓐꓯ ꓟꓴ ꓘꓶꓽ_ ꓟ ꓦꓬ ꓠꓬꓲ ꓟꓽ ꓛꓲ ꓡ ꓕꓯ_ ꓡꓰ ꓬꓲ ꓪ ꓝꓴꓲ ꓔꓯ ꓣꓷꓠ ꓖꓴ ꓡꓰ ꓠꓬꓲ꓾ ꓝꓴꓲ ꓖ ꓖꓶ ꓟꓶ ꓡꓰ ꓢꓲ꓾ ꓝꓴꓲ ꓖꓳ ꓟ ꓔꓯ ꓬꓲ ꓪ ꓟꓲ ꓡꓰꓳ꓿
	ꓪꓴ-ꓢ ꓠꓬ ꓝꓴꓲ ꓔꓯ ꓜꓲꓽ ꓟꓽ ꓘꓴ꓾ ꓐꓯ_ ꓟ ꓔꓯ ꓬ-ꓗꓴ_ ꓐꓰ ꓪꓴ-ꓢ ꓙ ꓡꓯ ꓘꓳ_ ꓟ ꓚꓱꓹ ꓗꓪ ꓐꓰ ꓟꓳꓸ ꓖꓶ ꓔ_ ꓡꓳ꓿ ꓚꓲ ꓛꓬ ꓝꓴꓲ ꓔꓯ ꓚꓵꓺ ꓔ ꓢꓴ_ ꓐꓰ ꓝꓴꓲ ꓟꓽ ꓣꓷꓠ ꓢꓴ ꓐꓴ ꓠꓬ ꓢ-ꓓꓯ ꓐꓰ ꓓꓶꓽ ꓡꓯ ꓘꓳ_ ꓟ ꓗꓪ ꓫꓴꓺ ꓡꓰ_ ꓥꓳ꓿ ꓪ ꓜꓲ ꓪꓴꓽ_ ꓟ ꓙꓵꓽ ꓪ ꓦꓰꓼ ꓖꓴ ꓗꓪ ꓔꓬ ꓢꓴ ꓔꓯ ꓠꓬ꓾ ꓢ-ꓓꓯ ꓡꓰ ꓪ ꓜꓲ ꓢꓻ ꓢꓻ_ ꓐꓰ ꓧꓪꓸ ꓡꓰ_ ꓥꓳ꓿
	ꓓꓵ ꓙ ꓒꓳꓹ ꓬꓲꓼ ꓡ ꓢꓲ ꓪꓴ-ꓢ ꓔꓯ ꓚꓱꓹ ꓬꓲꓼ ꓡ ꓢꓴ ꓔꓯ ꓠꓬ꓾ ꓪꓴ-ꓢ ꓡꓰ ꓖꓼ ꓓꓳ ꓗꓷ_ ꓟ ꓮ ꓕꓯ_ ꓟꓲ ꓟꓽ ꓙꓳ꓾ ꓐꓯ_ ꓟ ꓔꓯ ꓬ-ꓗꓴ ꓚꓺ ꓟꓲ ꓗꓪ ꓐꓰ ꓢꓷ ꓙ ꓟꓳ ꓙ ꓔꓬ_ ꓡꓳ꓿ ꓫ ꓙꓵꓻ_ ꓟ ꓦꓬ ꓠꓬꓲ ꓪ ꓖꓳ ꓡꓱ ꓫꓵꓽ ꓞꓳ ꓤ ꓔꓯ ꓠꓲꓹ ꓟ ꓗꓴꓺ ꓖꓶ ꓠꓹ ꓟ꓾ ꓪꓴ-ꓢ ꓡꓰ ꓬꓲ ꓟꓴ ꓗꓪ ꓝꓲ ꓓꓴ ꓔꓯ ꓝꓲ ꓩꓴ ꓖꓶ ꓡ_ ꓥꓳ꓿ ꓪꓴ-ꓢ ꓠꓬ ꓤ ꓠꓱ ꓐꓴ ꓔꓯ ꓮ ꓕꓯ_ ꓟꓲ ꓡꓳꓸ ꓙ ꓔꓬ ꓠꓬꓲ꓾ ꓮꓸ ꓔꓳꓸ ꓡ ꓡꓱ ꓡꓰ ꓬꓲ ꓪ ꓔꓯ ꓐꓬꓻ ꓖꓴ ꓡꓰ_ ꓟ_ ꓡꓰ ꓐꓰ ꓗ_ ꓥ_ ꓟꓲ꓾ ꓚꓲꓺ ꓔ ꓟ ꓫꓵꓺ ꓫꓬꓻ_ ꓡꓰ ꓐꓰ ꓬꓲ ꓪ ꓔꓯ ꓪꓴ-ꓢ ꓡꓰ ꓮꓸ ꓔꓳ ꓗꓪ ꓐꓰ ꓧꓳꓽ ꓓꓳꓺ ꓙꓰ_ ꓥꓳ꓿

ꓕꓶꓻ_ ꓟ ꓙꓵꓻ ꓠꓲꓹ

	ꓣꓳ ꓠꓬ ꓔꓳꓹ ꓜꓳꓽ ꓡ ꓠ ꓗ_ ꓟ ꓫ ꓙꓵ ꓓꓴ ꓦꓬ ꓠꓬꓲ ꓗꓪ ꓪꓴꓽ ꓧꓶꓻ_ ꓟ꓾ ꓦꓬ ꓠꓬꓲ ꓟꓶ ꓫꓵ_ ꓟ_ ꓐꓰ ꓦꓰꓼ ꓟꓶ_ ꓟ ꓔꓯ ꓜꓲꓽ ꓗꓳꓸ ꓙꓰ ꓐ ꓡ_ ꓟ ꓙꓵꓻ ꓠꓲꓹ ꓙꓳ ꓠ ꓗ_ ꓡꓳ꓿ ꓪꓴꓽ_ ꓟ ꓤꓹ ꓠꓬꓲ ꓓꓴ ꓑꓶ ꓓꓴ ꓟꓽ ꓓꓳꓽ ꓡꓰ ꓟ ꓙꓵꓻ ꓠꓲꓹ ꓙꓳ ꓠ ꓗ_ ꓡꓳ꓿ ꓟꓽ ꓟꓶ ꓟꓽ ꓞ ꓶꓼ ꓓꓰꓽ_ ꓟ ꓬꓲ ꓪꓽ ꓠꓬꓲ_ ꓟ ꓔꓯꓺ ꓐꓬꓱꓽ ꓕꓲ ꓟ ꓔꓯ꓾ ꓬ-ꓗꓴ ꓧꓪꓸ ꓡꓰ_ ꓟ ꓚꓺ ꓟꓲ ꓗꓪ ꓡꓳꓸ ꓟꓳ_ ꓡꓳ꓿ ꓪꓴ-ꓢ ꓬꓲ ꓙ ꓟꓳ ꓘꓶ ꓔꓯ ꓬ-ꓗꓴ ꓡꓰ ꓐꓰ ꓦ ꓡꓱ ꓐꓳ ꓢꓴ ꓠꓬ꓾ ꓬ-ꓗꓴ ꓡꓰ ꓐꓰ ꓧꓪꓸ ꓡꓰ_ ꓥꓳ꓿ ꓪꓴ-ꓢ_ ꓐꓰ ꓶꓸ ꓡꓯꓼ ꓘꓳ_ ꓟ ꓠꓬ ꓮꓸ ꓫꓵꓽ ꓥ ꓟ ꓔꓯ ꓢꓷꓸ ꓢꓴ ꓠꓲꓸ_ ꓡꓳ꓿ ꓠꓲꓹ ꓟ ꓐꓬꓺ ꓡꓰ ꓓꓴ ꓕꓳꓽ ꓥꓳꓽ ꓙꓱꓼ ꓡ_ ꓕꓯ ꓪꓴ-ꓢ ꓬꓲ ꓙ ꓟꓳ ꓘꓶꓽ ꓔꓯ ꓙꓵꓻ ꓐ ꓡ ꓢꓴ ꓠꓬ ꓠꓲꓸ_ ꓡꓳ꓿
	ꓮ ꓟꓶ ꓙꓵꓻ ꓠꓲꓹ ꓢꓯꓼ ꓐꓽ ꓢꓴ ꓠꓬ ꓢ-ꓓꓯ ꓤꓹ ꓠꓬꓲ_ ꓟ ꓠꓯꓸꓼ ꓗꓪ ꓫꓴꓺ ꓡꓰ ꓠꓹ ꓟ ꓙꓲꓻ ꓣꓴꓽ ꓓꓴ ꓙꓳ_ ꓡꓳ꓿ ꓤꓹ ꓠꓬꓲ_ ꓟ ꓔꓯ ꓬꓲ ꓪ ꓗꓳꓸ ꓙꓰ ꓐ ꓡ ꓐꓭ ꓥ_ ꓟꓲ꓾ ꓫ ꓙꓵꓻ ꓓꓴ ꓦꓬ ꓠꓬꓲ ꓗꓪ ꓬꓲ ꓪ ꓠꓲꓹ ꓟ ꓐꓬꓺ ꓡꓰ_ ꓥꓳ꓿ ꓮ ꓡꓲꓳ ꓐꓯ ꓠꓬ ꓪꓴ-ꓢ ꓔꓯ ꓦ ꓡꓱ ꓐꓳ_ ꓟ ꓫꓱꓹ ꓬꓲ ꓪ ꓔꓯ ꓟꓽ ꓙꓳ꓿ ꓖꓳ ꓡꓱ ꓠꓬꓲ ꓣꓳ ꓠꓬ ꓮ ꓟꓶ ꓕꓯ_ ꓡꓰ ꓪꓴ-ꓢ ꓬꓲ ꓙ ꓟꓳ ꓘꓶꓽ ꓔꓯ ꓤꓹ ꓟꓶ ꓔ ꓠ ꓗ_ ꓡꓳ꓿ ꓟꓽ ꓙꓵꓹ ꓟ ꓗꓪ ꓗꓷ ꓡꓰ ꓓꓴ ꓐꓱ-ꓶꓽ ꓟꓬꓱ ꓓꓳꓽ ꓐꓰ ꓔꓬꓹ ꓢ ꓟ ꓐꓰ ꓐꓳꓸꓸꓶꓽ ꓕꓯꓽ ꓢꓲ ꓠꓬ ꓪꓴ-ꓢ ꓬꓲ ꓗꓪ ꓐꓰ ꓤꓹ ꓠꓬꓲ ꓓꓴ ꓐꓯ ꓖꓶꓽ ꓔ ꓢꓲꓸ-ꓸ ꓫꓸ ꓓꓴ ꓐꓰ ꓗꓸ ꓧꓪ ꓟ ꓠꓬ ꓟꓬꓽ ꓠꓬꓲ ꓜꓳꓹ ꓟ ꓥ-ꓡꓳ꓿
	ꓫ ꓙꓵ ꓓꓴ ꓟꓬꓽ ꓐꓱ ꓠꓬ ꓣꓳꓽ ꓓꓵ ꓙ ꓔ ꓟ ꓟꓬ ꓛꓲ ꓪꓴꓽ_ ꓡꓳ ꓟꓽ ꓥ꓿ ꓖꓳ ꓡꓱ ꓥ_ ꓟꓲ ꓣꓳ ꓔꓳꓹ ꓜꓳꓽ ꓠ ꓗ_ ꓟ ꓫ ꓙꓵ ꓓꓴ ꓠꓽ꓾ ꓐꓯ ꓖꓶ ꓟꓽ ꓗꓴꓸ ꓠ ꓛꓲ ꓪꓴꓽ_ ꓡꓳ꓿ ꓦꓬ ꓠꓬꓲ ꓖꓳ ꓟ ꓗꓪ ꓞꓳ ꓤ ꓐꓴ ꓠꓬ ꓚꓲ ꓛꓬ ꓐꓱ ꓶ ꓪꓴ-ꓢ ꓟꓲ ꓙꓬ ꓗꓪ ꓦꓰꓼ ꓞꓹ ꓠ ꓗ_ ꓡꓳ꓿ “ꓥꓪ ꓠꓬ ꓪꓴ-ꓢ ꓒꓬꓱꓽ ꓔꓯ ꓒꓬꓱꓽ ꓔꓳꓹ ꓟꓬ ꓔꓳ ꓟꓳ ꓗꓷ ꓥ-ꓟꓲ ꓥꓪ ꓢꓯꓼ ꓟꓬ ꓠꓽ ꓝꓰꓸꓸꓞ ꓪ ꓢꓲ ꓡꓳ꓿” ꓪꓴ 32ꓽ30꓿
           “ꓮ ꓕꓯꓽ ꓟꓲ ꓟꓽ ꓗꓷ ꓠꓬꓲ ꓟ ꓫꓸ ꓙꓵ ꓓꓴ-ꓸ” ꓠꓬ ꓣꓳ ꓔꓯ ꓔꓳꓹ ꓜꓳꓽ ꓡ ꓠ ꓗ ꓟ ꓥ-ꓡꓳ꓿ ꓫꓸ ꓘꓷꓸꓸ ꓓꓴ ꓠꓬ ꓬꓲ ꓓꓽ ꓟ ꓗꓷ ꓡ ꓢꓲꓸ ꓣꓳ ꓖꓳ ꓟꓬ ꓗꓪ ꓛꓲ ꓟꓽ ꓔꓳꓹ ꓜꓳ ꓠꓬꓲ ꓥ-ꓟꓲ ꓦꓰꓼ ꓔꓬ ꓠ ꓗꓷ ꓡ-ꓥꓳ꓿ “ꓠꓳ-ꓪ ꓐꓰ ꓓ-ꓠꓲ-ꓡꓰ ꓐꓰ ꓬꓳ-ꓐꓰ ꓖꓳ ꓗꓪ ꓔꓬ ꓥ-ꓟꓲ-ꓸ ꓢꓲꓸꓸꓒꓽ ꓬꓰ-ꓧꓳ ꓧꓪ ꓥꓪ ꓡꓰ ꓥꓪ ꓢꓯꓸ ꓔꓬ ꓟ ꓔꓯ ꓖꓴ ꓢꓲꓸ ꓕꓱ ꓡꓱ ꓐꓯ-ꓡꓳ-ꓸ ꓬꓲ ꓪ ꓠꓬ ꓬꓲ ꓪ ꓮ-ꓐꓲ ꓮ-ꓟꓲ ꓔꓯ ꓥ-ꓟꓲ-ꓸ ꓚꓬꓴꓹ ꓟꓽ ꓐ-ꓡ꓿ ꓬꓲ ꓪ ꓙꓲ-ꓫꓬ ꓟ ꓡꓰ ꓬꓲ ꓪ ꓚꓲ-ꓛꓬ ꓢꓯꓼ ꓟꓬ ꓔꓯ-ꓡꓰꓽ ꓚꓬꓴ ꓐ ꓡ-ꓡꓳ꓿” ꓚꓰ 14ꓽ20꓿   
	ꓣꓳꓽ ꓔꓲꓺ ꓒ ꓓꓽ ꓟ ꓠꓬ ꓣꓳ ꓝꓴꓲ ꓑꓲꓸ ꓓꓴ ꓟꓬꓱꓽ ꓔꓯ ꓬꓰ ꓔꓬ ꓠꓬꓲ꓾ ꓣꓳ ꓠꓬ ꓙꓲ-ꓢꓴ ꓠꓯꓸꓼ ꓗꓪ ꓐꓲꓺ ꓜꓲꓼ ꓡꓰ ꓝꓲ ꓠꓹ ꓟ꓾ ꓮ ꓟꓶ ꓕꓯ_ ꓡꓰ ꓢꓯꓼ ꓕꓵꓼ ꓠ ꓗ_ ꓡꓳ꓿ ꓣꓳ ꓚꓬꓴꓹ ꓢꓲꓺ ꓒ ꓙꓲ-ꓢꓴ ꓠꓬ ꓤꓹ ꓠꓬꓲ_ ꓟ ꓠꓯꓸꓼ ꓗꓪ ꓟꓽ ꓓꓵꓽ ꓙꓰ ꓗꓳꓸ꓾ ꓠꓲꓹ ꓟ ꓡꓰ ꓥ_ ꓟꓲ ꓟꓽ ꓓꓵꓽ ꓙꓰ ꓠꓬꓲ꓿ ꓢ-ꓓꓯ ꓠꓬ ꓞꓳ ꓤ ꓠꓲꓹ ꓟ ꓠꓯꓸꓼ ꓗꓪ꓾ ꓛꓲ ꓒꓯꓹ ꓑꓰꓹ ꓖꓴ (ꓛꓲ ꓕꓳꓼ ꓖꓴ) ꓔꓯ ꓡꓳꓸ ꓟꓳ ꓔ_ ꓡꓳ꓿ ꓟꓬꓽ ꓠꓬꓲ ꓠꓬ ꓝꓴꓲ ꓙꓳ_ ꓟ ꓞꓳ ꓤ ꓠꓲꓹ ꓡꓶꓽ ꓔꓯ ꓢ-ꓓꓯ ꓣꓱꓽ ꓡ_ ꓥꓳ꓿ ꓖꓳ ꓡꓱ ꓥ_ ꓟꓲ ꓙꓲ-ꓢꓴ ꓡꓰ “ꓮ ꓡꓲꓳ ꓐꓯ ꓠꓬ ꓟꓲ ꓠꓯ ꓕꓱ ꓟ ꓬꓲ ꓢꓲꓽ ꓒ ꓡ_ ꓥꓳ꓿ ꓬꓲ ꓠꓬ ꓥꓪ ꓕꓯ ꓢꓲ ꓗꓪ ꓮ ꓫꓵꓽ ꓙꓵꓽ ꓪ ꓟꓽ ꓙꓳ꓾” ꓐꓰ ꓐꓯ_ ꓡꓳ꓿ ꓬꓳ 14ꓽ30꓿ ꓢ-ꓓꓯ ꓠꓬ ꓙꓲ-ꓢꓴ ꓔꓯ ꓤꓹ ꓠꓬꓲ ꓠꓹ ꓟ ꓬꓲ ꓑꓶꓸ ꓧꓪꓺ ꓟꓽ ꓟꓳ꓿ ꓮ ꓡꓲꓳ ꓐꓯ ꓠꓬ ꓤꓹ ꓠꓬꓲ_ ꓟ ꓗꓪ ꓣꓱꓽ ꓓꓴ ꓝꓴꓲ ꓕꓲ ꓫꓵꓽ ꓔꓯ_ ꓟꓲ ꓙꓲ-ꓢꓴ ꓠꓯꓸꓼ ꓗꓪ ꓧꓪꓺ ꓟꓽ ꓟꓳ꓿ ꓫ ꓙꓵꓻ_ ꓟ ꓦꓬ ꓠꓬꓲ ꓗꓪ ꓕꓶꓻ ꓕꓶꓻ_ ꓐꓰ ꓦꓰꓼ ꓔ ꓐ ꓡ ꓢꓴ ꓠꓬ꓾ ꓬꓲ ꓖꓳ ꓡꓱ ꓫꓵꓽ ꓡ ꓞꓳ ꓥ ꓡꓳ꓿
	ꓣꓳ ꓠꓬ ꓕꓱ ꓕꓲ ꓤꓶꓻ ꓗꓪ ꓢꓯꓸ ꓔꓬ ꓕꓯ_ ꓡꓰ ꓝꓴꓲ ꓑꓲꓸ ꓓꓴ ꓙꓲ-ꓢꓴ ꓬꓲ ꓫꓵꓽ ꓔꓯ ꓙꓵꓻ ꓢꓲ꓾ ꓢꓲ ꓢꓲ ꓫꓬ ꓫꓬ_ ꓐꓰ ꓞꓳ ꓙꓳ ꓠ ꓗ_ ꓡꓳ꓿ ꓣꓳ ꓢꓯꓼ ꓐꓽ_ ꓟ ꓔꓯ ꓠꓬ ꓙꓲ-ꓢꓴ ꓢꓯꓼ ꓪꓴꓽ_ ꓟ ꓡꓰ ꓥ_ ꓟꓲ꓾ ꓣꓳ ꓟꓽ ꓒꓵꓽ ꓟ ꓔꓯ ꓠꓬ ꓢꓲꓺ ꓒ ꓬꓲ ꓙꓲꓻ_ ꓟ ꓟꓬꓱꓽ ꓡꓰ ꓥ_ ꓟꓲ꓾ ꓡꓴꓽ ꓖꓶ ꓠꓹ ꓟ꓾ ꓬꓲ ꓔꓯ ꓡ ꓠꓹ ꓟ ꓣꓳ ꓔꓯ ꓘꓴ ꓔꓬ_ ꓡꓳ꓿ ꓪꓴ-ꓢ ꓬꓲ ꓕꓲꓸ ꓔꓯ ꓧꓳꓹ_ ꓟ ꓞꓳ ꓙꓳ ꓚꓱꓹ ꓠꓯꓸꓼ ꓗꓪ ꓢꓯꓸ ꓔꓬ ꓐ ꓡ ꓠꓹ ꓟ꓾ ꓣꓳ ꓠꓬ ꓪꓴ-ꓢ_ ꓐꓰ ꓕꓲ ꓪꓺꓼ ꓬꓰ ꓠ ꓗ_ ꓡꓳ꓿
	ꓢ-ꓓꓯ ꓟꓸ ꓒꓬꓹ_ ꓟ_ ꓐꓰ ꓐꓬꓺ ꓡꓰ ꓝꓲ_ ꓟ ꓟꓬꓱꓽ ꓠꓬ꓾ ꓫ ꓙꓵ ꓓꓴ ꓦꓬ ꓠꓬꓲ ꓗꓪ ꓪꓴꓽ ꓓꓰꓺ ꓡꓰ_ ꓥꓳ꓿ ꓟꓴ ꓗꓪ ꓗꓪ ꓙꓳꓺ ꓙꓳꓺ ꓟꓴ ꓗ_ ꓟ ꓢꓷ ꓡꓰ ꓓꓴ ꓟꓳꓸ ꓖꓶ ꓡ_ ꓥꓳ꓿ ꓖꓳ ꓟ ꓠꓬ ꓠꓲꓽ ꓬꓲ ꓪꓽ ꓠꓬꓲ_ ꓟ ꓢꓷ ꓡꓰ ꓓꓴ ꓥ ꓡꓳ꓿ ꓥꓶꓺ_ ꓟ ꓦꓻ ꓜꓴ ꓠꓬ ꓕꓲ ꓟꓲ ꓠꓯ ꓡꓱꓸꓼ ꓗꓪ ꓟ ꓗꓴꓷꓼ ꓙꓵꓽ ꓢꓴ ꓔꓯ ꓙꓰ ꓢꓲ꓾ ꓪꓴ-ꓢ_ ꓐꓰ ꓔꓳꓹ ꓡꓯꓼ ꓘꓳ_ ꓟ ꓗꓪ ꓢ-ꓓꓯ ꓔꓯ ꓔꓺ ꓡ ꓠꓹ ꓟ꓾ ꓬꓲ ꓪ ꓔꓯ ꓡꓵꓹ ꓔꓴ ꓖꓶ_ ꓥꓳ꓿ ꓚꓲ ꓛꓬ ꓠꓬ ꓙꓲ-ꓢꓴ ꓥ ꓡꓳ꓾ ꓐꓰ ꓐꓯ ꓢꓴ ꓥ_ ꓟꓲ ꓓꓳꓺ ꓡ_ ꓥꓳ꓿ ꓬꓲ ꓪ ꓠꓬ ꓢꓲ ꓫꓬ ꓕꓳ ꓶ ꓔꓯ ꓔꓳꓹ_ ꓟ ꓟꓬꓱꓽ ꓬꓰ ꓔꓬ ꓥ_ ꓟꓲ꓾ ꓟꓴ ꓗꓪ ꓗꓪ ꓐꓰ ꓡ_ ꓟ ꓟꓳꓸ ꓖꓶ ꓓꓴ ꓬꓲ ꓪ ꓔꓯ ꓙꓳ_ ꓡꓳ꓾ ꓐꓰ ꓐꓯ ꓢꓲ꓾ ꓠꓻ ꓫꓬꓹ ꓒꓬꓽ ꓫꓬꓹ ꓖꓶ_ ꓟ ꓓꓵꓽ ꓙ ꓟꓶ ꓢꓴ ꓔꓯ_ ꓟꓲ ꓬꓰ ꓟꓸ ꓖꓶ_ ꓥꓳ꓿ ꓟꓳꓽ 12ꓽ12꓿
	ꓢ-ꓓꓯ ꓬꓲ ꓚꓲ ꓛꓬ ꓠꓬ ꓙꓲ-ꓢꓴ ꓒꓬꓱꓽ ꓣꓴ_ ꓥꓳ꓿ ꓕꓱ ꓟ ꓠꓬ ꓢ-ꓓꓯ ꓗꓶꓸ_ ꓟ ꓚꓴꓽ ꓬꓲꓹ ꓗꓳ ꓡꓳ ꓗꓪ ꓪꓴꓽ ꓡꓳꓹ ꓬꓰ_ ꓟ ꓕꓲ ꓟ ꓥ ꓡꓳ꓿ ꓘꓴ ꓜꓲ ꓞꓳ ꓐꓴ ꓠꓬ ꓙꓲ-ꓢꓴ ꓬꓯꓼ ꓡ_ ꓟ ꓔꓯ ꓟꓶ ꓤ ꓡꓳ ꓠꓬꓹ ꓗꓳꓸ ꓡ ꓗꓷ ꓠꓬꓲ꓾ ꓢ-ꓓꓯ ꓬꓲ ꓚꓲ ꓛꓬ ꓠꓬ ꓬꓯꓼ ꓡ ꓗꓷ ꓟ ꓙꓲ-ꓢꓴ_ ꓡꓰ ꓐꓰ ꓟꓳꓸ ꓖꓶ ꓡ_ ꓥꓳ꓿ ꓟꓳ ꓖꓶ ꓓꓴ 1ꓽ13-15 ꓗꓪ ꓟꓳꓸ ꓖꓶ ꓔ ꓟ ꓙꓲ-ꓢꓴ ꓬꓲ ꓒꓬꓱꓽ ꓔꓯ ꓛꓳ ꓢꓲ꓾ ꓢ-ꓓꓯ ꓠꓬ ꓬꓲ ꓚꓲ ꓛꓬ ꓔꓯ ꓐꓬꓱꓼ ꓡꓱꓼ ꓡꓱꓼ ꓟꓳꓸ ꓖꓶ_ ꓥꓳ꓿
	ꓞꓳ ꓤ ꓟꓳ ꓠꓬꓲ_ ꓟ ꓗꓳ ꓡꓳ ꓗꓪ ꓢ-ꓓꓯ ꓡꓰ ꓟꓳꓸ ꓖꓶ ꓡ_ ꓟ ꓐꓬꓱꓼ ꓡꓱꓼ ꓡꓱ ꓟ ꓠꓬ ꓪꓴꓽ ꓓꓰꓺ ꓡꓰ ꓟ ꓥ ꓠꓬꓲ꓾ “ꓙꓲ-ꓢꓴ ꓬꓯꓼ ꓡ ꓗꓷꓳ꓾” ꓐꓰ꓾ ꓕꓲ ꓐꓱ ꓢꓴ ꓡꓰ ꓘꓴꓻ ꓔꓴ ꓡ_ ꓥꓳ꓿ ꓞꓳ ꓤ ꓐꓴ ꓠꓬ ꓬꓲ ꓔꓯ ꓪꓴꓸ ꓓꓵ ꓕꓱꓼ_ ꓥꓳ꓿ ꓬꓲ ꓥ_ ꓟꓲ ꓡꓯ ꓒꓯꓹ ꓛꓱꓺ ꓢꓲ ꓬꓲ ꓪ ꓔꓯ ꓶꓼ ꓥꓳꓽ ꓙꓱ ꓖꓶ_ ꓥꓳ꓿ ꓬꓲ ꓠꓬ ꓙꓲ-ꓢꓴ ꓡꓰ ꓐꓯ ꓗꓳꓸ ꓗꓷ ꓟ ꓟꓸ ꓟꓲ ꓝꓲ ꓔꓯ ꓮꓽ ꓘꓶꓸ ꓠꓴꓽ ꓠꓴꓽ ꓤ ꓐꓰ ꓟꓯꓻ (ꓑꓮꓲꓸ) ꓟꓸ ꓖꓶ ꓡ_ ꓥꓳ꓿ ꓬꓲ ꓠꓬ ꓠꓻ ꓢꓴ ꓔꓯ ꓫꓬꓹ ꓖꓶ ꓢꓲ꓾ ꓠꓽ ꓦꓬ ꓠꓬꓲ ꓔꓯ ꓠꓬ ꓫꓵꓽ ꓠꓬꓲ ꓟ ꓬꓲꓸ ꓪꓴꓸ ꓕꓲ ꓠꓬꓲ ꓗꓪ ꓡꓶꓸ ꓑ ꓗꓷꓳ꓾ ꓐꓰ꓾ ꓐꓯ ꓖꓶ ꓡ_ ꓥꓳ꓿ ꓫꓵꓽ ꓠꓬꓲ ꓕꓲ ꓠꓬꓲ ꓔꓯ ꓠꓽ_ ꓟ ꓠꓬ ꓪꓴ-ꓢ ꓟꓬꓱꓺ ꓓꓳꓽ ꓔꓯ ꓐꓬꓺ ꓡꓰ ꓝꓲ_ ꓟ ꓥ ꓡꓳ꓾ ꓐꓰ꓾ ꓬꓲ ꓐꓯ_ ꓥꓳ꓿ ꓕꓱ ꓟ ꓠꓬ ꓮꓸ ꓓꓲꓽ ꓕꓳꓹ ꓕꓲꓺ_ ꓟ_ ꓐꓰ ꓮ ꓓꓲꓽ ꓕꓯꓹ_ ꓟ ꓟꓸ ꓒꓬꓹ ꓚꓱꓹ ꓥ ꓡꓳ꓿ ꓕꓱ ꓕꓲ ꓣꓳ ꓠꓬ “ꓪꓴ-ꓢ ꓬꓲ ꓪꓽ ꓠꓬꓲ_ ꓟ ꓓꓽ ꓟ꓾ ꓐꓰ꓾ ꓐꓯ_ ꓟ ꓥ ꓡꓳ꓾” ꓐꓰ ꓐꓯ ꓢꓲ꓾ ꓞꓳ ꓤ ꓐꓴ ꓠꓬ ꓬꓲ ꓡꓰ ꓗꓶꓸ ꓧꓳꓽ ꓙꓰ_ ꓟ ꓗꓪ ꓛꓳ ꓙꓰ_ ꓥꓳ꓿ ꓝꓲ 8ꓽ10꓿

ꓟꓽ ꓔꓱꓹ ꓟ ꓚꓱꓹ ꓗꓪ ꓟꓽ ꓚꓺ ꓟ ꓪꓴ-ꓢ ꓤ ꓠꓱ ꓐꓴ

	ꓖꓳ ꓡꓱ ꓥ_ ꓟꓲ ꓪꓴ-ꓢ ꓤ ꓠꓱ ꓐꓴ ꓠꓬ꓾ ꓥꓳꓽ ꓡꓰ_ ꓟ ꓚꓱꓹ ꓗꓪ ꓟꓽ ꓛꓳ ꓙꓰ꓿ ꓙꓲ-ꓢꓴ ꓬꓲ ꓚꓬꓼ ꓖꓳ ꓕꓲ ꓣꓳ ꓡꓰ ꓟꓸ ꓖꓶ_ ꓟ ꓠꓬ ꓢꓲ ꓫꓬ ꓕꓳ ꓶ ꓔꓯ ꓟꓽ ꓧꓳꓹ ꓟ_ ꓡꓰꓽ ꓟꓽ ꓞꓲ꓾ ꓬꓲ ꓡꓰ ꓶꓼ ꓥꓳꓽ ꓙꓱꓽ ꓖꓶ_ ꓟ ꓠꓬ ꓓꓴꓽ ꓪꓴ ꓔꓯ ꓪꓴꓸ ꓓꓵ ꓕꓱꓼ ꓢꓴ ꓐꓱ ꓶ_ ꓡꓰꓽ ꓥ ꓡꓳ꓿ ꓬꓲ ꓪ ꓕꓯ ꓢꓲ ꓗꓪ ꓪꓴ-ꓢ ꓬꓲ ꓦꓶꓻ ꓠꓲꓹ ꓬꓯꓼ ꓡ_ ꓥꓳ꓾ ꓐꓰ꓾ ꓢꓲ ꓫꓬ ꓕꓳ ꓶ ꓗꓪ ꓐꓳ ꓔ_ ꓡꓳ꓿
	ꓢ-ꓓꓯ ꓠꓬ ꓙꓲ-ꓢꓴ ꓬꓯꓼ ꓡ_ ꓟ ꓒꓬꓱꓽ ꓔꓯ (ꓬꓲꓸ ꓚꓬꓼ) ꓟꓳꓸ ꓖꓶ ꓠꓹ ꓟ ꓙꓵꓽ ꓪ ꓟꓽ ꓙꓳ꓿ ꓦꓬ ꓠꓬꓲ ꓕꓱ ꓟ ꓗꓪ ꓒꓬꓱꓼ ꓡ ꓠ ꓗ_ ꓟ ꓫꓵꓽ ꓪꓴ_ ꓐꓰ ꓗꓴꓸ ꓙꓲ ꓙꓳ ꓢꓲ ꓬꓰ-ꓢꓴ ꓡꓰ ꓙꓳꓺ ꓗ ꓖꓶ ꓔ ꓟ ꓙꓳ_ ꓡꓳ꓿ “ꓮ ꓡꓲꓳ ꓐꓯ ꓠꓬ ꓟꓽ ꓔꓱꓹ ꓟ ꓙꓲ-ꓢꓴ ꓐꓴ_ ꓐꓰ꓾ ꓟꓽ ꓔꓱꓹ ꓟ ꓟꓷ ꓠꓷ ꓝ ꓢꓴ ꓓꓳꓺ ꓡ ꓢꓲ꓾ ꓢꓲꓺ ꓔ ꓢꓴ ꓔꓯ_ ꓟꓲ ꓧꓳꓽ ꓪꓴꓸ ꓙꓰ ꓐ ꓡ_ ꓐꓭꓹ ꓠꓬ꓾ ꓧꓳꓽ ꓪꓴ ꓙꓰ ꓠꓹ ꓟ꓾ ꓬꓲ ꓪ ꓠꓬ ꓢꓷ ꓡꓰ ꓓꓴ_ ꓐꓰ ꓓꓵꓽ ꓙ ꓟꓶ ꓓꓴ ꓬꓲ ꓓꓽ ꓟ ꓟꓳꓸ ꓖꓶ ꓡ_ ꓥꓳ꓿ ꓸꓸꓸ ꓖꓳ ꓡꓱ ꓠꓬꓲ ꓬꓲ ꓪ ꓡꓰ ꓠꓴ ꓪ ꓔꓯ꓾ ꓠꓬꓲ ꓠ꓾ ꓙꓲ-ꓢꓴ ꓠꓬ ꓡꓲ ꓛꓲ ꓗꓪ ꓔꓬ_ ꓡꓳ꓾ ꓐꓯ ꓡ_ ꓠꓬ꓾ ꓠꓴ ꓕꓽ ꓓꓳ ꓙꓰ꓿ ꓙꓲ-ꓢꓴ ꓠꓬ ꓘꓷꓹ ꓖꓳꓼ ꓠꓯꓸꓼ ꓗꓪ ꓔꓬ ꓡꓳ꓾ ꓐꓯ ꓡ_ ꓠꓬ꓾ ꓕꓽ ꓙꓵ꓿ ꓡ ꓞꓳ ꓮ ꓐꓲ ꓡ_ ꓟ ꓠꓬ꓾ ꓟꓲꓽ ꓐꓬꓱꓼ ꓤꓰꓽ_ ꓟ꓾ ꓐꓶ ꓓꓳ ꓘꓶꓽ ꓗꓪ ꓓꓳ ꓡ ꓢꓲ꓾ ꓐꓶ ꓓꓵꓽ ꓗꓪ ꓡꓳꓸ ꓟꓳ_ ꓟ_ ꓡꓰ ꓐꓰ ꓗ_ ꓡꓳ꓿” ꓟ 24ꓽ24-27ꓹ31꓿ (ꓟ 25ꓽ31ꓼ ꓟꓳ 1ꓽ7ꓼ 1 ꓕꓰ 4ꓽ16-17 ꓔꓯ ꓥ_ ꓟꓲ ꓡꓳꓸ ꓠꓬꓲ) ꓙꓲ-ꓢꓴ ꓬꓯꓼ ꓡ_ ꓟ ꓒꓬꓱꓽ ꓔꓯ ꓬꓲ ꓚꓬꓼ ꓬꓰ ꓟꓽ ꓠꓺ꓿ ꓙꓲ-ꓢꓴ ꓬꓯꓼ ꓡ_ ꓕꓯ ꓠꓽ꓾ ꓕꓲ ꓟꓲ ꓠꓯ ꓡꓱꓸꓼ ꓬꓲ ꓔꓯ ꓡꓳꓸ ꓟꓳ_ ꓥꓳ꓿
	ꓢꓲ ꓫꓬ ꓕꓳ ꓶ ꓔꓯ ꓢꓳꓺ ꓢꓲ ꓔꓱꓹ ꓚꓵꓺ_ ꓟ ꓔꓯ ꓠꓲꓹ ꓒꓴ ꓒꓴ_ ꓐꓰ ꓫꓺ ꓒꓵꓽ ꓔ ꓢꓴ_ ꓡꓰꓽ ꓟꓽ ꓥ ꓠꓬ꓾ ꓕꓲꓽ ꓟꓲ ꓠꓯ ꓡꓱꓸꓼ ꓔꓯ ꓚꓳꓺ ꓑ ꓬꓰ ꓠꓹ ꓟ꓾ ꓟꓸ ꓒꓬꓹ ꓔꓬ ꓟ ꓢ-ꓓꓯ ꓬꓲ ꓡꓯ ꓒꓯꓹ ꓗꓪ ꓐꓰ ꓡꓲꓹ ꓙꓰ ꓟꓽ ꓐ ꓡ꓿ ꓢꓲ ꓫꓬ ꓕꓳ ꓶ ꓔꓯ ꓢꓳꓺ ꓔꓬ ꓢꓴ ꓐꓴ ꓠꓬ ꓢ-ꓓꓯ ꓗꓶꓸ_ ꓟ ꓚꓴꓽ ꓬꓲꓹ ꓔꓯ ꓢꓲ ꓫꓬ ꓕꓳ ꓶ ꓗꓪ ꓐꓰ ꓢꓷꓸ ꓐ ꓡ_ ꓥꓳ꓿ ꓮ ꓟꓶ ꓢꓲ ꓫꓬ ꓕꓳ ꓶ ꓕꓯ ꓢꓲ ꓗꓪ ꓕꓶꓻ ꓕꓶꓻ_ ꓐꓰ ꓦꓰꓼ ꓔ ꓟ ꓦ ꓡꓱ ꓢꓴ ꓐꓴ ꓠꓬ꓾ ꓫ ꓙꓵꓻ ꓓꓴ ꓦꓬ ꓠꓬꓲ ꓗꓪ ꓚꓲ ꓛꓬ ꓓꓵꓽ ꓙ_ ꓟ ꓔꓯ ꓛꓳꓻ ꓙꓰ_ ꓥꓳ ꓪ? ꓢꓲ ꓫꓬ ꓕꓳ ꓶ ꓔꓯ ꓬꓲ ꓪ ꓣꓴꓻ ꓕꓶꓻ ꓔ_ ꓥꓳ ꓪ?
	ꓪꓴ-ꓢ ꓙꓵꓽ ꓗ ꓔꓯ ꓛꓳ ꓢꓴ ꓐꓴ ꓔꓯ ꓐꓬꓺ ꓡꓰ ꓝꓲ ꓢꓴ ꓡꓯ ꓒꓯꓹ ꓗꓪ ꓡꓯ ꓙꓱ ꓗꓷ ꓠꓹ ꓟ꓾ ꓗꓴꓷꓼ ꓙꓵꓽ ꓢꓴ ꓐꓴ ꓡꓰ ꓕꓵꓼ ꓪ ꓐꓯ ꓑꓶꓺ ꓡ_ ꓕꓯ꓾ ꓪꓴ-ꓢ ꓤ ꓠꓱ ꓠꓬ ꓚꓲ ꓛꓬ ꓦꓲꓻ_ ꓐꓰ ꓚꓲ ꓛꓬ ꓞꓳ ꓞꓹ ꓔꓯ ꓡꓳꓺ ꓔꓲ ꓬꓰ ꓢꓲ꓾ ꓞꓳ ꓤ ꓟꓽ ꓔꓬ ꓟ ꓡꓲ ꓛꓲ ꓟꓵꓽ ꓗꓪ ꓛꓰꓹ ꓑꓬꓺ ꓙꓰ ꓠ ꓗ_ ꓥꓳ꓿ ꓞꓳ ꓤ ꓮ ꓟꓬꓹ ꓠꓬ ꓡꓲ ꓛꓲ ꓗꓪ ꓫ ꓑꓬ ꓖꓴ ꓧꓪꓺ ꓟꓶ_ ꓥ_ ꓟꓲ꓾ ꓗꓴꓷꓼ ꓫꓵꓽ ꓗꓴꓷꓼ ꓙꓰꓽ ꓾ ꓞꓳ ꓫꓵꓽ ꓞꓳ ꓙꓰꓽ_ ꓐꓰ ꓞꓳ ꓙꓳ ꓕꓲꓸ ꓟꓴꓺ ꓟꓴꓺ ꓱꓺ ꓱꓺ ꓗꓪ ꓟ ꓦ ꓡꓱ ꓢꓴ ꓮ ꓟꓬꓹ ꓠꓬ ꓣꓴꓻ ꓞꓳꓹ_ ꓟ_ ꓐꓰ ꓐꓱ ꓓꓴꓽ ꓐꓱ_ ꓟ ꓔꓳꓹ ꓜꓳꓽ ꓪ_ ꓥꓳ꓿ ꓫꓱꓸ ꓤ ꓠꓲꓹ ꓢꓲꓺꓒ ꓪꓴ-ꓢ ꓠꓬ ꓬꓲ ꓤ ꓠꓱ ꓐꓴ ꓔꓯ ꓐꓱ ꓓꓴꓽ ꓗꓪ ꓐꓱ ꓞꓹ ꓝꓲ ꓢꓲ꓾ ꓥ ꓠꓬ ꓫꓵꓻ ꓝꓴꓲ ꓐꓯ ꓞꓷꓹ ꓪ ꓡꓰ ꓝꓲ ꓢꓲ꓾ ꓥ ꓠꓬ ꓢꓰꓼ ꓗꓷ ꓠꓹ ꓟ ꓐꓱ ꓶ ꓠꓯ ꓞꓲꓹ_ ꓟ ꓐꓱ ꓓꓴꓽ ꓗꓳꓹ ꓗꓪ ꓡꓳ ꓧꓳꓽ ꓔ ꓝꓲ ꓢꓲ꓾ ꓫ ꓙꓵꓻ_ ꓟ ꓦꓬ ꓠꓬꓲ ꓔꓯ ꓗꓳꓸ ꓙꓰ ꓝꓲ_ ꓥꓳ꓿
	ꓪꓴ-ꓢ ꓙꓵ ꓗ ꓛꓳ ꓢꓴ ꓐꓴ ꓔꓯ ꓗꓸ ꓧꓪ ꓟ ꓦꓬꓼ ꓠꓬꓲ ꓛꓲ ꓡ ꓕꓯꓽ-ꓸ ꓬꓲ ꓪꓽ ꓔꓬ ꓖꓴ ꓐꓰ ꓡꓳ ꓒꓱ ꓗꓪ ꓐꓰ ꓛꓰꓹ ꓙꓰ ꓠ ꓗꓷ ꓡꓰ ꓢꓲꓸ ꓛꓰꓹ ꓑꓬ ꓓꓴ ꓫꓬꓹ ꓠ ꓗꓷ ꓡꓰ-ꓥꓳ꓿ “ꓬꓲꓸ ꓔꓬ ꓖꓴ ꓠꓬ ꓮ ꓟꓴ ꓟꓴ ꓗꓪ ꓥ-ꓡꓳ꓿” ꓢ 33ꓽ16꓿ ꓖꓳ ꓡꓱ ꓢꓲ ꓞꓳ ꓫꓵꓽ ꓞꓳ ꓙꓰ ꓐꓴ ꓠꓬ ꓫꓸ ꓙꓵꓹ ꓟ ꓡꓯ ꓒꓯꓹ ꓗꓪ ꓗꓷ ꓡꓰ ꓥꓳ꓿ 
          ꓪꓴ-ꓢ ꓠꓬ ꓦꓬ ꓠꓬꓲ ꓖꓳ ꓟ ꓗꓪ ꓬꓲ ꓤ ꓠꓱ ꓐꓴ ꓔꓯ ꓟꓲ ꓡꓰ_ ꓥꓳ ꓪ? ꓪꓴ-ꓢ ꓠꓬ ꓫ ꓙꓵ ꓓꓴ ꓔꓳꓹ ꓜꓳꓽ ꓔꓬ ꓟ ꓠꓳ-ꓪ꓾ ꓡꓳ-ꓔꓷ꓾ ꓬꓳ-ꓢꓷ꓾ ꓬꓲ-ꓡꓲ-ꓬ꓾ ꓬꓰ-ꓡꓲ-ꓟꓲ_ ꓐꓰ ꓓ-ꓠꓲ-ꓡꓰ ꓕꓱ ꓟꓬ ꓣꓳ ꓔꓯ ꓟꓲ ꓡꓰꓳ ꓪ? ꓛꓴꓽ ꓙꓳ ꓢꓴ ꓡꓰ ꓪꓴ-ꓢ ꓤ ꓠꓱ ꓐꓴ ꓔꓯ ꓐꓱ ꓓꓴꓽ ꓐꓱꓺ ꓗꓷ ꓐ ꓡ_ ꓥ_ ꓟꓲ꓾ ꓪꓴ-ꓢ ꓤ ꓠꓱ ꓐꓴ_ ꓐꓰ ꓪꓴ-ꓢ ꓬꓲ ꓠꓬꓲꓽ ꓗꓴꓸ ꓚꓸꓼ ꓗꓪ ꓙꓳ_ ꓟ ꓙ ꓡꓯ ꓘꓳ ꓚꓱꓹ ꓔꓯ ꓠꓽ꓾ ꓐꓱ ꓓꓴꓽ ꓚꓬꓹ ꓡꓰ ꓗꓽ ꓔ ꓟꓽ ꓐ ꓡ꓿ ꓟꓴ ꓗꓪ ꓝꓲ ꓓꓴ ꓐꓴ ꓠꓬ ꓙꓬ ꓓꓷꓼ ꓓꓷꓼ ꓗ_ ꓟ ꓐꓱ ꓓꓴ ꓗꓳꓹ ꓗꓪ ꓔꓬ ꓟ ꓪꓴ-ꓢ ꓤ ꓠꓱ ꓐꓴ ꓔꓬ ꓗꓪ ꓡ_ ꓥꓳ꓿ ꓒꓲ-ꓡꓲ-ꓒꓲ ꓐꓱ ꓓꓴ ꓗꓪ ꓝꓲ ꓓꓴ ꓒꓳ-ꓡꓳ ꓐꓰ ꓬꓲ ꓛꓳ ꓒꓯꓹ ꓐꓴ ꓟꓴ ꓖꓪ ꓖꓪ ꓔꓬ ꓕꓯ ꓒꓬꓱꓼ ꓡ ꓗꓷ ꓟ_ ꓡꓰ ꓐꓰ꓾ ꓐꓱ ꓓꓴ ꓖꓳ ꓟ ꓠꓬ ꓪ ꓔꓲ ꓙ_ ꓡꓰ ꓐꓰ ꓗꓷ ꓡꓰ ꓢꓲ꓾ ꓠꓯ ꓞꓲꓹ ꓟ ꓗꓳꓹ ꓠꓬ ꓐꓬꓱꓼ ꓡꓱꓼ ꓡꓱꓼ ꓡꓬ ꓡ_ ꓥꓳ꓿ ꓢ 49ꓽ14-16ꓼ ꓚꓬ 2ꓽ8꓿
	ꓪꓴ-ꓢ ꓐꓯ ꓟꓴ ꓠꓬ ꓬꓲ ꓤ ꓠꓱ ꓐꓴ ꓔꓯ ꓐꓬꓺ ꓡꓰ ꓝꓲ ꓠꓹ ꓟ ꓢꓯꓼ ꓕꓵꓼ ꓔꓬ ꓢꓴ ꓐꓴ ꓕꓯ ꓢꓲ ꓗꓪ ꓬꓯꓼ ꓡ_ ꓥꓳ꓿ ꓪꓴ-ꓢ ꓕꓲꓽ ꓒꓳꓹ ꓗꓪ ꓐꓰ ꓐꓯ_ ꓕꓯ ꓐꓯ ꓟꓴ ꓘꓶꓽ_ ꓟ ꓠꓬ꓾ “ꓓꓵꓽ ꓙ ꓟꓶ  ꓓꓴ ꓟꓬꓱꓽ ꓬꓲ ꓔꓱ ꓬꓲ ꓕꓲꓽ ꓫꓵꓽ” ꓥ ꓡꓳ꓿ ꓢ 28ꓽ21-ꓸ (ꓚꓰ 33ꓽ11)꓿ “ꓬꓰ-ꓧꓳ-ꓧꓪ ꓠꓬ ꓫꓱ ꓤ ꓠꓲꓹ_ ꓐꓰ ꓣꓱ ꓛꓰ ꓐꓲꓺ ꓞꓹ_ ꓟ ꓪꓴ-ꓢ ꓥ ꓡꓳ꓿ ꓢꓻ ꓢꓻ_ ꓐꓰ ꓟꓽ ꓦꓶꓻ꓾ ꓠꓲꓹ ꓙ ꓟꓬ ꓗꓳ_ ꓟ_ ꓐꓰ ꓔꓱꓹ_ ꓟ ꓒ ꓐꓳ ꓐꓳꓺꓼ ꓐꓰ ꓙꓳ_ ꓡꓳ꓿ ꓸꓸꓸ ꓟꓽ ꓙꓲ ꓟꓽ ꓜꓳꓽ ꓟ ꓐꓰ ꓛꓬꓻ ꓖꓴ ꓥꓳꓽ ꓖꓴ_ ꓐꓰ꓾ ꓝꓴꓲ ꓔꓯ ꓖ ꓖꓶ_ ꓥꓳ꓿ ꓖꓳ ꓡꓱ ꓥ_ ꓟꓲ ꓛꓬꓻ ꓒꓵꓽ ꓐꓵꓺ ꓢꓴ ꓔꓯ ꓛꓬꓻ ꓖꓴ ꓟꓽ ꓙꓳ꓾ ꓐꓰ꓾ ꓮ ꓡꓲ ꓥ_ ꓟꓲ ꓟꓽ ꓚꓬꓹ ꓖꓶ꓿” ꓓꓳ 34ꓽ6-7꓿ ꓦꓬ ꓠꓬꓲ ꓟꓶ ꓫꓵ ꓫꓵ ꓗꓪ ꓛꓲ ꓪꓴ-ꓢ ꓠꓲꓹ ꓟ ꓫꓵꓺ ꓖꓶ ꓗꓷ ꓥ_ ꓟꓲ ꓝꓴꓲ ꓐꓲꓺ ꓞꓹ_ ꓟ ꓞꓳ ꓤ ꓐꓴ ꓠꓬ꓾ ꓡꓳꓹ ꓬꓰ_ ꓕꓯ ꓪꓴ-ꓢ ꓬꓲ ꓦꓶꓻ ꓠꓲꓹ ꓛꓱꓼ ꓡꓱꓼ ꓙꓵꓻ ꓔꓯ ꓓꓳꓻ ꓪ_ ꓥꓳ꓿ ꓠꓰ 1ꓽ3꓿
	ꓟꓴ ꓗꓪ ꓗꓪ ꓟ ꓢꓲ ꓫꓬ ꓦꓲ ꓗꓪ ꓙꓲ-ꓢꓴ ꓡꓰ ꓬꓰ ꓔꓬ ꓟ ꓜꓲꓽ ꓟꓴꓽ ꓟꓬꓱꓽ ꓔꓯ ꓠꓽ ꓗꓷ_ ꓟ ꓦꓬ ꓠꓬꓲ ꓗꓪ꓾ ꓓꓴꓽ ꓪꓴ ꓔꓯ ꓪꓴꓸ ꓓꓵ ꓕꓱꓼ ꓢꓴ ꓐꓴ ꓕꓯ ꓢꓲ ꓗꓪ ꓪꓴ-ꓢ ꓬꓲ ꓦꓶꓻ ꓠꓲꓹ ꓧꓳꓸ ꓧꓳꓽ ꓩꓴ ꓡ_ ꓥꓳ꓿ ꓬꓲ-ꓙꓲ ꓟꓵꓽ ꓗꓪ ꓔꓳꓹ ꓜꓳꓽ ꓗꓷ ꓟ ꓫ ꓘꓶ ꓓꓴ ꓠꓬ ꓦ ꓡꓱ ꓢꓴ ꓐꓴ ꓔꓯ ꓟꓲ ꓠꓯ ꓕꓱ ꓟ ꓗꓪ ꓐꓰ ꓟꓽ ꓚꓬꓴꓹ ꓔꓯꓹ ꓙꓰ ꓢꓰꓽ ꓕꓯ ꓒꓬꓱꓼ ꓡ ꓠ ꓗ_ ꓟ ꓐꓯ ꓟꓴ ꓘꓶꓽ_ ꓟ ꓔꓯ ꓫꓱꓸ_ ꓡꓳ꓿ “ꓓꓴꓽ ꓪꓴ ꓬꓲ ꓓꓴꓻ ꓙꓳ ꓢꓲ꓾ ꓬꓲ ꓐꓬꓱꓽ ꓔꓯ ꓪꓴ ꓓꓵ ꓕꓱꓼ ꓢꓴ ꓖꓳ ꓓꓱ ꓗꓪ ꓟꓽ ꓙꓲ ꓟ_ ꓐꓰ ꓠꓲꓹ ꓒꓳꓹ_ ꓟ ꓠꓻ ꓛꓴꓽ ꓓꓲꓻ ꓡ_ ꓡꓳ꓿” “ꓬꓲ ꓡꓴꓽ ꓐꓱ ꓠꓽ ꓫꓵꓻ ꓢꓴ ꓫꓵꓽ_ ꓡꓰ ꓐꓰ ꓗꓷ ꓡꓰ”_ ꓡꓳ꓿ “ꓝꓮꓲ ꓠꓬ ꓢꓼ ꓣꓳ ꓕꓲ ꓣꓳ ꓟ ꓬꓲ ꓡꓴ ꓗꓶꓸ ꓠꓯꓺ ꓬꓲ_ ꓐꓰ ꓬꓲꓸ ꓝꓳꓹ ꓟꓶ ꓗꓪ ꓧꓳꓸ ꓩꓴ ꓗꓷ ꓠꓬ꓾ ꓫꓵꓽ ꓒꓬꓱꓼ ꓡ_ ꓡꓳ꓾” ꓐꓰ꓾ ꓝꓲ ꓓꓴ ꓬꓳ-ꓦ ꓡꓰ ꓐꓯ_ ꓡꓳ꓿ “ꓟꓴ ꓗꓪ ꓝꓲ ꓓꓴ ꓡꓰ ꓸꓸꓸ ꓠꓴ ꓐꓯ ꓟꓴ ꓕꓱ ꓡꓱ ꓘꓶꓽ_ ꓟ ꓠꓬ ꓔꓱꓹ ꓜꓳꓽ_ ꓟ ꓥ ꓡꓳ꓿ ꓮ ꓡꓲꓳ ꓐꓯ ꓠꓬ ꓬꓲ ꓪ ꓡꓰ ꓢꓲ ꓫꓬ ꓢꓴ ꓐꓴ_ ꓐꓰ ꓟꓷ ꓠꓷ ꓝ ꓢꓴ ꓐꓴ ꓫꓵꓽ ꓔꓯ ꓧꓳꓸ ꓡꓰ ꓝꓲ ꓠꓬꓲ꓾ ꓮ ꓟꓶ ꓠꓴ ꓬꓲ ꓪ ꓔꓯ ꓫꓵꓽ ꓖꓶ ꓓꓳ_ ꓟ ꓠꓬ ꓬꓲ ꓪ ꓟꓶꓺ ꓙꓲꓽ ꓙꓳ_ ꓡꓳ꓾ ꓐꓯ_ ꓡꓳ꓿” ꓟꓳ 16ꓽ2-6ꓼ 14ꓽ9-10꓿ ꓙꓲ-ꓢꓴ ꓟꓲ ꓠꓯ ꓗꓪ ꓔꓬ ꓟ ꓦꓬ ꓠꓬꓲ ꓗꓪ ꓬꓴ-ꓔ ꓡ ꓞꓳ ꓐꓴ ꓠꓬ ꓟꓷ ꓠꓷ ꓝ ꓒ ꓔꓯ ꓢꓰꓼ ꓢꓴ ꓬꓲ ꓪ ꓮ ꓒꓵꓽ ꓮ ꓑ ꓠꓲꓹ ꓟ ꓙꓳ_ ꓠꓬꓲ꓾ ꓮ-ꓐꓱ ꓦꓬ ꓠꓬꓲ ꓗꓪ ꓐꓰ ꓪꓴꓸ ꓔꓴ ꓢꓲ꓾ ꓢꓲ ꓫꓬ ꓢꓴ ꓐꓴ ꓫꓵꓽ ꓔꓯ ꓧꓳꓸ ꓡꓰ ꓝꓲꓳ꓾ ꓐꓰ꓾ ꓪꓴ-ꓢ ꓡꓰ ꓐꓯ_ ꓡꓳ꓿
	ꓫ ꓙꓵ ꓓꓴ ꓦꓬ ꓠꓬꓲ ꓗꓪ “ꓮꓸ ꓔꓳꓸ ꓡꓰ ꓞꓳ ꓤ ꓔꓯ ꓔꓶꓸ ꓠꓹ ꓟ꓾” ꓪꓴ-ꓢ ꓦꓶꓻ ꓠꓲꓹ ꓡꓴꓻ ꓗꓶꓸ ꓔꓯ ꓟꓲꓽ ꓟꓲ ꓕꓯ ꓢꓲ ꓗꓪ ꓧꓳꓸ ꓩꓴ ꓗꓷ_ ꓥꓳ꓿ ꓟꓳ 16ꓽ8꓿ ꓙꓳꓺ ꓦꓲꓸ ꓓꓴ ꓦꓬ ꓠꓬꓲ ꓕꓱ ꓟ ꓔꓯ ꓟꓳꓸ ꓬꓳ-ꓶ ꓡꓰ ꓕꓱ ꓡꓱ ꓐꓯ_ ꓡꓳ꓿ “ꓬꓰ ꓟꓲ ꓗꓪ ꓟ ꓜ ꓪꓳ ꓡꓳ ꓪꓳ ꓮ ꓙꓵ ꓐꓬꓺ ꓡꓰꓳ꓿” “ꓡꓲ ꓛꓲ ꓟꓲ ꓗꓪ ꓟ ꓢꓲꓹ ꓜꓲ ꓥ ꓕ ꓑꓳ ꓠꓬ ꓙꓴꓺ ꓡꓰꓳ꓿ ꓠꓲꓹ ꓒꓴ ꓓꓴ ꓮ ꓙꓵꓽ_ ꓟꓲ ꓞꓳ ꓤ ꓗꓳ ꓡꓳ ꓗꓪ ꓐꓰ ꓧꓹ ꓙꓰꓳ꓿” “ꓙꓱꓽ ꓤ ꓠꓬ ꓮꓽ ꓘꓶꓸ ꓠꓻ ꓪꓴꓽ ꓔꓬ ꓐꓷ꓿ ꓮꓸ ꓠꓬꓲꓽ ꓜꓴ ꓠꓬ ꓮ' ꓡꓰꓳ꓿ ꓮ ꓣꓳ ꓜꓴ ꓠꓬ ꓫ ꓙꓵ ꓔꓬ_ ꓡꓳ꓿ ꓮ ꓡꓲꓳ ꓐꓯ ꓠꓬ ꓫꓵꓸ ꓟꓲ ꓟꓽ ꓙꓳ꓿ ꓸꓸꓸ ꓬꓲ ꓙꓬ ꓡꓳ ꓫꓱꓺ ꓡꓰꓳ꓿ ꓮ ꓔꓳꓸ_ ꓟꓲ ꓡꓲ ꓛꓲ ꓗꓪ ꓟ ꓫꓵꓸ ꓟꓲ ꓔꓯ ꓛꓴꓻ ꓖꓴ ꓡꓰꓳ꓿” ꓶ 1ꓽ10-12ꓹ 17-20꓿
	ꓫ ꓘꓶ ꓓꓴ ꓕꓱ ꓟ ꓠꓬ ꓕꓲ ꓟꓲ ꓠꓯ ꓡꓱꓸꓼ ꓗꓪ ꓒꓬꓱꓼ ꓡ_ ꓟ ꓟꓽ ꓥ ꓥ_ ꓟꓲ꓾ ꓮꓽ ꓘꓶꓸ ꓙꓳꓺ ꓓꓴ ꓥ ꓡꓳ꓿ ꓣꓱ ꓛꓰ ꓗ ꓘꓶ ꓟꓽ ꓚꓵꓸ ꓗꓷ ꓢꓰꓽ ꓕꓯ ꓔꓳꓹ ꓜꓳꓽ_ ꓟ ꓐꓯ ꓟꓴ ꓠꓯꓸꓼ ꓗꓪ ꓠꓬ꓾ ꓪꓴ-ꓢ ꓬꓲ ꓫꓱꓸ ꓤ ꓠꓲꓹ ꓕꓱꓹ ꓞꓹ ꓢꓰꓽ ꓡꓳ꓿ ꓫ ꓘꓶ ꓓꓴ ꓔꓯ ꓮ ꓙꓵꓽ ꓡꓱꓸꓼ ꓒ ꓐꓲꓸꓼ ꓟꓽ ꓘꓳ ꓣꓴ ꓟꓶ ꓠꓹ ꓟ ꓙꓲ-ꓢꓴ ꓬꓲ ꓫꓵꓽ ꓡꓰ ꓔꓺ ꓙ ꓔꓬ ꓢꓰꓽ ꓡꓳ꓿ ꓖꓳ ꓡꓱ ꓥ_ ꓟꓲ ꓡꓳꓹ ꓬꓰ_ ꓟ ꓐꓯ ꓟꓴ ꓘꓶꓽ_ ꓕꓯ ꓠꓽ꓾ ꓫꓱꓸ ꓤ ꓠꓲꓹ ꓟꓽ ꓕꓱꓹ ꓞꓹꓳ꓿ ꓖꓳ ꓕꓯ ꓞꓳ ꓤ ꓐꓴ ꓠꓬ ꓧꓶꓸ ꓕꓯ ꓬꓲ ꓪ ꓟꓽ ꓒꓵꓽ ꓟꓽ ꓚꓬꓺ ꓬꓰ ꓗꓷ ꓟ ꓪꓴ-ꓢ ꓬꓲ ꓫꓱꓸ ꓤ ꓠꓲꓹ ꓔꓯ ꓠꓲꓹ ꓥꓳꓺ_ ꓥꓳ꓿
	ꓪꓴ-ꓢ ꓤ ꓠꓱ ꓐꓴ ꓠꓽ ꓫꓸ ꓘꓶ ꓓꓴ ꓦꓬ ꓠꓬꓲ ꓗꓪ ꓜꓽ ꓓꓴ ꓓꓳ ꓓꓴ ꓟꓽ ꓡꓳꓼ ꓟ_ ꓐꓰ ꓠꓲꓹ ꓫ ꓟꓬ ꓫ_ ꓟ ꓔꓳꓹ ꓜꓳ_ ꓥ_ ꓟꓲ꓾ ꓬꓲ ꓪ ꓔꓯ ꓐꓬꓺ ꓡꓰ ꓝꓲ ꓠꓹ ꓟ ꓟꓽ ꓡꓳꓺ ꓔ꓿ “ꓬꓲ ꓜꓽ ꓓꓴ ꓠꓬ ꓟꓽ ꓡꓳꓼ ꓟꓽ ꓗꓷ ꓡꓰ꓿ ꓬꓲ ꓓꓳ ꓓꓴ ꓬꓲ ꓙꓬ ꓠꓬ ꓬꓲ ꓑꓶꓸ ꓟꓽ ꓞꓷꓹ ꓗꓷ꓿” “ꓬꓰ-ꓧꓳ-ꓧꓪ ꓠꓬ ꓬꓲ ꓔꓯ ꓓꓽ ꓔꓳꓹ ꓖꓶ_ ꓥꓳ꓿ ꓬꓲ-ꓢꓷ-ꓡꓰ ꓐꓴ ꓬꓲ ꓪ ꓪꓴ-ꓢ ꓥꓪ ꓠꓬ ꓬꓲ ꓪ ꓔꓯ ꓟꓽ ꓡꓳ ꓒꓰꓹ꓿ ꓢ 33ꓽ15-16ꓼ 41ꓽ17ꓼ ꓮ 8ꓽ3ꓹ 11-12꓿
	ꓖꓳ ꓡꓱ ꓥ_ ꓟꓲ ꓪꓴ-ꓢ ꓬꓲ ꓤ ꓠꓱ ꓐꓴ ꓡꓳꓸ ꓟꓳ_ ꓟ ꓕꓲ ꓒꓳꓹ ꓗꓪ ꓠꓽ꓾ ꓬꓲ ꓪ ꓧꓶꓸ ꓕꓯ ꓗꓪ ꓙꓲ-ꓢꓴ ꓐꓱ ꓶ ꓢꓯꓼ ꓟꓬ ꓖꓶ ꓗꓷ ꓢꓴ_ ꓡꓰ ꓐꓰ꓾ ꓬꓲ ꓪ ꓥ_ ꓟꓲ ꓬꓲ ꓪ ꓢꓷ ꓙ ꓟꓳ ꓙ ꓓꓴ ꓔꓯ ꓬꓲ ꓪ ꓚꓲ ꓛꓬ ꓫꓵꓽ ꓡꓰ ꓔꓳꓹ ꓠꓷꓼ ꓠ ꓗ_ ꓟ_ ꓡꓰ ꓐꓰ ꓗ_ ꓡꓳ꓿ ꓖꓳ ꓕꓲ ꓝꓲ ꓠꓬ ꓫ ꓙꓵ ꓓꓴ ꓬꓲ ꓓꓽ ꓟ ꓔꓳꓹ ꓜꓳꓽ_ ꓟ ꓝꓲ ꓥ ꓡꓳ꓿ “ꓮ ꓟꓶ ꓠꓴ ꓪ ꓙꓵꓻ ꓠꓲꓹ ꓮ ꓡꓲ ꓗꓪ ꓓꓹ_ ꓡ? ꓠꓴ ꓪ ꓠꓬ ꓪꓴ-ꓢ ꓤ ꓠꓱ ꓥ ꓕꓯ ꓠꓽ꓾ ꓮ ꓫꓵꓽ ꓑꓶ ꓓꓴ ꓪꓴ-ꓢ ꓠꓬ ꓠꓴ ꓪ ꓔꓯ ꓥꓪ ꓠꓴꓽ ꓡꓯ ꓒꓯꓹ ꓗꓪ ꓐꓰ ꓟꓽ ꓚꓬꓴꓹ ꓡ?” ꓐꓰ ꓐꓯ ꓢꓲ꓾ ꓞꓳ ꓥꓶꓺ ꓐꓴ ꓗꓹ ꓛꓲ ꓔꓬ_ ꓥꓳ꓿ ꓖꓳ ꓡꓱ ꓥ_ ꓟꓲ ꓪꓴ-ꓢ ꓤ ꓠꓱ ꓐꓴ ꓠꓬ ꓡꓯ ꓐꓳ ꓔꓶ ꓓꓴ ꓗꓪ ꓫꓵꓻ ꓙ ꓗꓷ ꓟ ꓙꓲ-ꓢꓴ ꓔꓯ ꓓꓵꓽ ꓙ ꓔ ꓢꓲ꓾ ꓬ-ꓗꓴ_ ꓡꓰ ꓐꓰ ꓪꓴ-ꓢ_ ꓐꓰ ꓶꓸ ꓡꓯ ꓘꓳ_ ꓥꓳ꓿

ꓟꓴ ꓗꓪ ꓝꓲ ꓓꓴ ꓡꓰ ꓡꓳꓸ ꓙ_ ꓟ

	ꓟꓴ ꓗꓪ ꓝꓲ ꓓꓴ ꓐꓴ ꓠꓬ ꓙꓲ-ꓢꓴ ꓬꓲ ꓐꓯ ꓘꓶ ꓔꓯ ꓒꓵꓽ ꓛꓳ ꓠꓺ ꓡꓳ ꓢꓴ ꓐꓴ ꓚꓳ ꓡꓳ ꓡꓳ ꓗꓪ ꓟꓯꓼ ꓒꓱ ꓚꓵꓹ ꓢꓲ꓾ ꓬꓲ ꓪ ꓔꓯ ꓡꓳꓸ ꓙ_ ꓥꓳ꓿ ꓟꓴ ꓗꓪ ꓝꓲ ꓓꓴ ꓖꓳ ꓕꓲ ꓜꓴꓻ ꓠꓬ ꓪꓴ-ꓢ ꓤ ꓠꓱ ꓐꓴ ꓠꓻ ꓪꓴꓽ_ ꓟ ꓢꓯꓼ_ ꓡꓰꓽ ꓟꓽ ꓞꓲ꓾ ꓬꓲ ꓪ ꓶꓼ ꓓꓰꓽ ꓘꓶ ꓔꓯ ꓥ_ ꓟꓲ ꓑ ꓙ_ ꓥꓳ꓿ ꓖꓳ ꓡꓱ ꓠꓬꓲ ꓪꓴ-ꓢ ꓤ ꓠꓱ ꓐꓴ ꓔꓯ ꓚꓬꓴꓹ ꓙ ꓠꓹ ꓟ ꓙꓲ-ꓢꓴ ꓕꓵꓼ ꓪ ꓔꓯ ꓬꓲ ꓪ ꓡꓳ ꓠꓬꓹ ꓔꓬ_ ꓡꓳ꓿ ꓪꓴ-ꓢ ꓤ ꓠꓱ ꓐꓴ ꓠꓬ ꓫ ꓙꓵ ꓓꓴ ꓡꓴꓻ ꓗꓶꓸ ꓔꓯ ꓓꓳꓻ ꓢꓲ ꓖꓳ ꓓꓱꓽ ꓔꓲꓹ ꓠ ꓗ_ ꓢꓰꓽ ꓟ ꓑꓶ ꓓꓴ꓾ ꓟꓴ ꓗꓪ ꓝꓲ ꓓꓴ ꓐꓴ ꓠꓬ ꓬꓲ ꓪ ꓔꓯ ꓕꓲꓽ ꓝꓲꓸ ꓤ ꓡꓳ ꓠꓬꓹ ꓠ ꓗ_ ꓥꓳ꓿ ꓖꓳ ꓡꓱ ꓥ_ ꓟꓲ ꓢꓲꓺ ꓔ ꓢꓴ ꓙꓲꓻ ꓖꓴ ꓐꓱ ꓶ ꓫ ꓙꓵ ꓓꓴ ꓦꓬ ꓠꓬꓲ ꓔꓯ ꓠꓬꓱꓸ ꓡꓰ ꓝꓲ ꓠꓬꓲ꓾ ꓫ ꓙꓵ ꓓꓴ ꓦꓬ ꓠꓬꓲ ꓠꓬ ꓞꓳ ꓤ ꓓꓵꓽ ꓙ ꓔ_ ꓟ ꓢꓶꓸ ꓟꓽ ꓞꓲ ꓠꓯꓼ ꓠꓯꓼ ꓡꓳꓹ ꓬꓰ_ ꓥꓳ꓿
	ꓙꓵꓽ ꓗ ꓒꓵꓽ ꓛꓳ ꓢꓴ ꓔꓯ ꓢꓰꓼ ꓠꓹ ꓟ ꓬꓲ ꓝꓲꓸ ꓔꓯ ꓢꓽ ꓔ ꓥ_ ꓟꓲ꓾ ꓕꓲ ꓐꓱ ꓢꓴ ꓔꓯ ꓠꓬ ꓬꓲ ꓝꓲꓸ ꓟꓽ ꓛꓲ ꓕꓯ_ ꓡꓰ ꓢꓰꓼ ꓠꓹ ꓟ ꓬꓰ_ ꓥꓳ꓿ ꓖꓳ ꓡꓱ ꓥ_ ꓟꓲ ꓔꓺ ꓙ ꓢꓴ ꓟꓴ ꓗꓪ ꓝꓲ ꓓꓴ ꓔꓯ ꓗꓳꓸ ꓙ ꓙꓰ ꓟꓽ ꓐ ꓡ ꓠꓬꓲ꓾ ꓪꓴ-ꓢ ꓤ ꓠꓱ ꓔꓯ ꓢꓰꓼ ꓟꓽ ꓐ ꓡ꓿ ꓡꓳ ꓒꓱ ꓓꓽ ꓟ ꓗꓪ ꓐꓰ ꓛꓰꓹ ꓓꓳꓺ ꓡ ꓗꓷ ꓟ ꓦ ꓡꓱ ꓢꓴ ꓐꓴ ꓠꓬ ꓞꓳ ꓤ ꓢꓰꓼ ꓢꓴ ꓔꓯ ꓔꓳꓹ ꓜꓳꓽ_ ꓥ_ ꓟꓲ꓾ ꓬꓲ ꓪ ꓔꓯ ꓢꓰꓼ_ ꓐꓰ ꓥꓸ ꓔ ꓟ ꓮꓸ ꓕ ꓠꓬ ꓛꓱꓻ ꓑꓱꓸ (ꓔꓳꓸ ꓛꓳꓽ) ꓡꓰ ꓐꓰ ꓑꓶꓸ ꓡꓰ ꓢꓲ꓾ ꓟꓲ ꓛꓬ ꓗꓪ ꓟꓬꓼ꓾ ꓐꓰ ꓞꓰ ꓡꓰ_ ꓡꓳ꓿ ꓕꓲ ꓐꓱ ꓢꓴ ꓔꓯ ꓠꓬ ꓟꓯꓼ ꓒꓽ ꓶꓼ ꓖꓪꓽ ꓖꓪ ꓔ ꓟ ꓟꓴ ꓗꓪ ꓝꓲ ꓓꓴ ꓡꓰ ꓔꓺ ꓙ_ ꓥꓳ꓿
	ꓟꓴ ꓗꓪ ꓝꓲ ꓓꓴ ꓐꓴ ꓠꓬ ꓕꓲ ꓤꓶꓻ ꓡꓰ ꓕꓲ ꓤꓶꓻ ꓗꓪ ꓟꓲ ꓠꓯ ꓫꓵꓽ ꓪꓴ ꓗꓪ ꓔꓺ ꓞꓹ_ ꓡꓳ꓿ ꓬꓲ ꓪ ꓠꓬ ꓪꓰ ꓤ_ ꓡꓰ ꓐꓰ ꓞꓳ ꓤ ꓦꓲꓻ ꓗꓪ ꓙꓰ_ ꓡꓳ꓿ ꓕꓲ ꓐꓱ ꓢꓴ ꓠꓬ ꓙ ꓖꓴ ꓪꓴꓸ ꓙꓰ ꓢꓴ ꓔꓯ ꓙ ꓖꓴ ꓟꓳꓸ ꓖꓶ_ ꓡꓳ꓿ ꓪꓴ-ꓢ ꓟꓬꓱꓽ ꓬꓰ ꓢꓴ ꓔꓯ ꓐꓱꓺ ꓔ_ ꓟ ꓐꓱ ꓓꓴꓽ ꓗ ꓘꓶ ꓔꓯ_ ꓟꓲ ꓒꓴꓺ ꓖꓶ_ ꓢꓰꓽ ꓡꓳ꓿ ꓙꓲ-ꓢꓴ ꓡꓱꓽ ꓜꓴ ꓗꓪ ꓑꓲꓸ ꓔ_ ꓟ ꓭ ꓛꓲ ꓔꓯ ꓡꓱꓸ ꓩꓴ ꓗꓷ ꓢꓴ_ ꓟꓲ ꓬꓲ ꓪ ꓥ ꓡꓳ꓿
	ꓞꓳ ꓥꓶꓺ ꓐꓴ ꓠꓬ ꓪꓴ-ꓢ ꓬꓲ ꓜꓲꓽ ꓘꓴ ꓠꓲꓹ ꓟꓵꓽ ꓫ ꓗꓺ ꓔꓯ ꓗꓳꓸ ꓙꓰ ꓟꓽ ꓗꓳꓸ ꓙꓰ ꓟ ꓔꓯ ꓡꓳꓸ ꓠꓬꓲ ꓠꓹ ꓟ꓾ ꓢꓳ-ꓓꓳ-ꓟ ꓡꓳ ꓒꓱ ꓗꓪ ꓥ_ ꓟꓲ ꓬꓲ ꓪ ꓙꓰ_ ꓡꓳ꓿ ꓬꓲ ꓪ ꓠꓬ ꓞꓳ ꓥꓶꓺ ꓐꓴ ꓜꓲꓼ ꓓꓴ ꓗꓪ ꓥ_ ꓟꓲ ꓚꓳꓺ ꓡꓳꓸ ꓠꓬꓲ ꓔꓬ_ ꓡꓳ꓿ ꓪꓴ-ꓢ ꓠꓬ ꓬꓲ ꓪ ꓔꓯ ꓪꓴ ꓓꓵ ꓕꓱꓼ ꓢꓴ ꓠꓲꓸ ꓐꓱ ꓤꓽ ꓔꓯ ꓡꓳꓸ ꓢꓲ꓾ ꓫ ꓙꓵꓻ ꓓꓴ ꓔꓯ ꓙꓵꓽ ꓔ ꓖꓶ_ ꓠꓬꓲ꓾ ꓢꓲ ꓡꓲ ꓗꓹ ꓛꓲꓽ_ ꓟ ꓔꓯ ꓤꓶꓻ ꓫꓵꓺ ꓔꓬ ꓝꓲ_ ꓡꓳ꓿ ꓝꓴꓲ ꓙꓳ ꓢꓴ ꓐꓴ ꓠꓬ ꓬꓲ ꓪ ꓡꓰ ꓢꓰꓼ ꓠꓲꓹ ꓫꓵ ꓔꓬ ꓟ ꓪꓴ-ꓢ ꓤ ꓠꓱ ꓐꓴ ꓔꓯ ꓐꓵꓺ ꓞꓹ ꓔꓬ ꓟ ꓬꓲ ꓪꓽ ꓟꓽ ꓢꓷꓸ꓿ 
	ꓟꓲ ꓠꓯ ꓗꓪ ꓟ ꓧꓳꓽ ꓪꓴꓸ ꓟꓴ ꓢꓴ ꓜꓲꓼ ꓓꓴ ꓗꓪ ꓥ_ ꓟꓲ꓾ ꓜꓲꓼ ꓓꓴ ꓗꓪ ꓫ ꓕꓱ ꓙꓵꓽ ꓪ ꓙꓳ ꓢꓴ ꓠꓬ꓾ ꓟꓴ ꓗꓪ ꓝꓲ ꓓꓴ ꓥ ꓗꓴ_ ꓡꓳ꓿ (ꓫ ꓕꓱ ꓙꓵꓽ ꓪ ꓙꓳ ꓢꓴ ꓕꓲ ꓣꓳ ꓒꓬꓱꓽ ꓣꓴ ꓔ ꓢꓲ ꓜꓲꓼ ꓓꓴ ꓗꓪ ꓔꓺ ꓔꓬ_ ꓟ) ꓟꓴ ꓗꓪ ꓝꓲ ꓓꓴ ꓐꓴ ꓡꓰ ꓐꓯ ꓖꓶ ꓔꓬ ꓟ ꓔꓯ ꓞꓳ ꓤ ꓠꓸ ꓑꓳ ꓗꓪ ꓑ ꓙ ꓔꓬ ꓥ_ ꓟꓲ꓾ ꓬꓲ ꓪ ꓚꓴꓽ ꓬꓲꓹ ꓖꓶ_ ꓟ ꓔꓯ ꓞꓳ ꓤ ꓐꓴ ꓤꓲꓺ_ ꓡꓳ꓿ ꓐꓯ ꓟꓴ ꓕꓲꓺ ꓗꓪ ꓮꓽ ꓘꓶꓸ ꓡ ꓔꓲꓺ_ ꓟ ꓫꓵꓽ ꓪꓴ ꓕꓱꓻ ꓗꓴꓸ ꓒ ꓐꓴ ꓢꓶꓸ ꓟꓽ ꓞꓲ ꓟꓴ ꓗꓪ ꓝꓲ ꓓꓴ ꓐꓴ ꓠꓬ ꓪꓴ-ꓢ ꓤ ꓠꓱ ꓐꓴ ꓔꓯ ꓔꓺ ꓙ ꓥꓳꓽ ꓫ ꓕꓱ ꓐ ꓡ_ ꓡꓳ꓿ ꓖꓳ ꓟ ꓔꓯ ꓬꓲ ꓪ ꓚꓲ ꓛꓬ ꓡꓰ ꓗꓸ ꓚꓵꓺ ꓬꓰ ꓟꓳꓸ ꓖꓶ ꓗꓷꓳ꓿ ꓪꓴ-ꓢ ꓤ ꓠꓱ ꓐꓴ ꓔꓯ ꓫ ꓙꓵꓻ ꓝꓲ ꓢꓴ ꓔꓯ ꓥꓳ ꓟꓲ ꓟꓴ ꓗꓪ ꓝꓲ ꓓꓴ ꓐꓴ ꓡꓰ ꓣꓴꓻ ꓞꓳꓹ ꓢꓲ ꓛꓬꓻ ꓒꓵꓽ ꓖꓶ_ ꓡꓳ꓿ ꓧ 3ꓽ17-18ꓼ ꓖꓪ 121ꓽ5-7ꓼ 91ꓽ3-10ꓼ ꓟ 27ꓽ42ꓼ ꓡꓴ 18ꓽ7-8ꓼ ꓢ 21ꓽ11-12꓿
	ꓪꓴ-ꓢ ꓤ ꓠꓱ ꓐꓴ ꓠꓬ ꓬꓯꓼ ꓡ ꓠ ꓗ_ ꓟ ꓬꓲ ꓪ ꓪ ꓔꓲ ꓔꓯ ꓧꓪꓸ ꓛꓲ ꓛꓲ_ ꓐꓰ ꓥꓳꓺ ꓡꓳꓸ ꓔꓬ_ ꓡꓳ꓿ ꓬꓲ ꓪ ꓠꓬ ꓪꓴ-ꓢ ꓬꓲ ꓟꓲ ꓙꓬ ꓗꓪ ꓖꓶꓻ ꓬꓲꓼ ꓗꓷ ꓕꓯ꓾ ꓪꓴ-ꓢ ꓡꓰ ꓬꓲ ꓪ ꓔꓯ ꓕꓲ ꓞꓲꓼ ꓕꓲ ꓑ ꓟ ꓠꓯꓼ ꓠꓬꓲ ꓟꓳ ꓓꓴ ꓣꓳꓺ ꓖꓶ ꓡ_ ꓡꓳ꓿ “ꓬꓰ ꓙ ꓢꓴ ꓛꓲ ꓡꓻꓳ꓾” ꓐꓯ_ ꓟ ꓟꓴ ꓗꓪ ꓝꓲ ꓓꓴ ꓐꓯ ꓘꓶ ꓔꓯ ꓬꓲ ꓪ ꓑ ꓙ ꓗꓷ ꓕꓯ꓾ ꓟꓴ ꓗꓪ ꓗ ꓘꓶ ꓒꓴꓺ ꓡ ꓢꓲ꓾ “ꓥꓪ ꓠꓴ ꓪ_ ꓐꓰ ꓔꓬ_ ꓡꓳ꓿ ꓕꓽ ꓙꓳꓺ꓿ ꓟꓯꓼ ꓘꓶꓽ ꓗꓪ ꓠꓴ ꓪ ꓔꓲꓸ ꓫꓵꓺ ꓥꓪ ꓓꓶꓽ ꓙ ꓔꓬ_ ꓡꓳ꓿” ꓠꓴ ꓪ ꓠꓬ ꓥꓪ ꓟꓬꓱꓺ ꓑꓶ ꓓꓴ ꓧꓪꓸ ꓡꓰ ꓢꓴ ꓕꓯ ꓢꓲ ꓧꓪꓸ ꓡꓰ ꓢꓴ ꓒꓬꓱꓼ ꓡ_ ꓥꓳ꓾ ꓐꓰ꓾ ꓙꓲ-ꓢꓴ ꓡꓰ ꓐꓯ ꓖꓶ ꓡ_ ꓟ ꓔꓯ ꓬꓲ ꓪ ꓑ ꓙ_ ꓡꓳ꓿
	ꓣꓳ ꓣꓱꓽ ꓬꓯꓼ_ ꓟ ꓝꓲ ꓗꓪ ꓪꓴ-ꓢ ꓡꓰ ꓣꓳ ꓔꓯ ꓬꓰ ꓙ ꓡ_ ꓥꓳ꓿ ꓫ ꓘꓶꓻ ꓓꓴ ꓦꓬ ꓠꓬꓲ ꓠꓬ ꓪꓴ-ꓢ ꓤ ꓠꓱ ꓐꓴ ꓐꓱ ꓶ ꓙꓳꓺ ꓓꓴ ꓕꓲ ꓫꓵꓽ ꓥ ꓡꓳ ꓐꓯ_ ꓥ_ ꓟꓲ꓾ ꓙ ꓟꓳ ꓘꓶꓽ ꓚꓬꓹ ꓡꓰ ꓬꓲ ꓪ ꓔꓯ ꓗꓽ ꓚꓳꓸ ꓔ ꓖꓶ_ ꓟ ꓔꓯ꓾ ꓬꓲ ꓪ ꓚꓲ ꓛꓬ ꓙꓵꓻ ꓠꓲꓹ ꓗꓪ ꓐꓰ ꓡꓳꓸ ꓟꓳ_ ꓥꓳ꓿ “ꓖꓳ ꓡꓱ ꓢꓲ ꓬꓰ-ꓧꓳ-ꓧꓪ ꓡꓰ ꓫꓴꓹ ꓣꓴ ꓔ ꓢꓴ ꓠꓬ ꓬꓲꓼ ꓡ ꓢꓲ꓾ ꓟꓴ ꓖꓪ ꓖꓪ ꓠꓬꓲ ꓐꓰ ꓜꓲ-ꓬꓴ ꓗꓪ ꓛꓲ ꓡ_ ꓥꓳ꓿ ꓕꓲ ꓞꓲꓼ ꓕꓲ ꓑ ꓗꓹ ꓛꓲ ꓓꓴ ꓠꓬ ꓬꓲ ꓪ ꓪꓴꓸ ꓓꓵ ꓗꓪ ꓚꓰꓹ ꓞꓹ_ ꓥꓳ꓿ ꓬꓲ ꓪ ꓠꓬ ꓠꓲꓹ ꓒꓴ ꓓꓴ_ ꓐꓰ ꓗꓹ ꓛꓲ ꓓꓴ ꓟꓶ ꓡꓰ_ ꓥꓳ꓿ ꓠꓲꓹ ꓫ ꓟꓬ ꓫ ꓟ_ ꓐꓰ ꓠꓻ ꓪꓴꓽ_ ꓟ ꓠꓬ ꓛꓰꓹ ꓙꓰ_ ꓥꓳ꓿ ꓢ 51ꓽ11-16ꓹ 21-23꓿
	ꓮ ꓧꓪꓹ ꓦꓬ ꓠꓬꓲ ꓕꓱ ꓟ ꓗꓪ ꓙꓲ-ꓢꓴ ꓐꓱ ꓶ ꓢꓷ ꓙ ꓟꓳ ꓙ ꓢꓴ ꓬꓲ ꓪ ꓫꓵꓽ ꓔꓯ ꓧꓳꓸ ꓡꓰ ꓢꓲ ꓐꓭ ꓕꓯ ꓠꓽ꓾ ꓔꓱꓹ ꓚꓵꓺ_ ꓟ ꓔꓯ ꓞꓳ ꓤ ꓐꓴ ꓢꓷ ꓡꓰ ꓠꓹ ꓟ ꓐꓱ ꓶ ꓙꓲꓻ_ ꓟ ꓔꓯꓺ ꓐꓬꓱꓽ ꓒꓬꓱꓼ ꓡ ꓟꓽ ꓓꓻꓳ꓿ ꓮ ꓡꓲꓳ ꓐꓯ ꓠꓬ ꓠꓲꓹ ꓟ ꓩꓴꓻ ꓢꓴ ꓐꓴ ꓡꓰ ꓫꓱꓸ ꓤ ꓠꓲꓹ ꓪꓰ ꓤ ꓔꓯ ꓬꓲ ꓪ ꓦꓲꓻ ꓗꓪ ꓐꓰ ꓖꓼ ꓓꓳ ꓗꓷꓳ꓿ ꓮ ꓧꓪꓹ ꓦꓬ ꓠꓬꓲ ꓕꓱ ꓟ ꓗꓪ ꓙꓲ ꓫꓬ ꓢꓴ ꓐꓴ ꓠꓬ ꓛꓴꓽ ꓙꓳ ꓢꓴ ꓔꓯ ꓫꓴꓺ ꓡꓰ ꓐꓭ ꓕꓯ ꓠꓽ꓾ ꓢ-ꓓꓯ ꓐꓱ ꓶ ꓠꓬ ꓧꓪꓸ ꓡꓰ ꓓꓴ ꓒꓬꓱꓼ ꓡ_ ꓥꓳ꓿ “ꓥꓪ ꓑ ꓫꓬ ꓐꓴꓳ꓾ ꓡꓯ꓾ ꓠꓴ ꓘꓷꓹ ꓖꓳꓼ ꓗꓪ ꓡꓯ꓾ ꓠꓴ ꓗꓸ ꓠꓯ ꓢꓲ ꓗꓪ ꓟ ꓗ ꓘꓶ ꓚꓵꓸ ꓗꓷ꓿ ꓦꓶꓻ ꓞ ꓠꓲꓹ ꓗꓳꓸ ꓙꓰ ꓗꓪ ꓛꓲ꓾ ꓠꓴ ꓕꓲ ꓑꓹ ꓤ ꓑꓬꓺ ꓠꓬꓹ ꓔ꓿ ꓮ ꓡꓲꓳ ꓐꓯ ꓠꓬ ꓠꓴ ꓠꓬꓲ ꓠꓹ꓾ ꓟꓲ ꓠꓯ ꓗꓪ ꓔꓬ ꓢꓴ ꓬꓲ ꓪ ꓟꓽ ꓙꓲ ꓟꓽ ꓜꓳꓽ ꓟ ꓑꓶ ꓓꓴ ꓬꓲ ꓪ ꓔꓯ ꓛꓬꓻ ꓒꓵꓽ ꓖꓶ ꓠꓹ ꓟ꓾ ꓬꓰ-ꓧꓳ-ꓧꓪ ꓠꓬ ꓬꓲ ꓔꓬ ꓖꓴ ꓗꓪ ꓐꓰ ꓓꓳ ꓡ_ ꓡꓳ꓿ ꓟꓲ ꓠꓯ ꓕꓯ ꓢꓲ ꓗꓪ ꓧꓳꓸ ꓡꓰ_ ꓟ ꓫꓵꓽ ꓟꓲ ꓠꓯ ꓝꓮꓲ ꓟꓽ ꓚꓵꓺ ꓔꓸꓳ꓿ ꓢꓰꓼ ꓗꓷ_ ꓟ ꓡ ꓞꓳ ꓔꓯ_ ꓟꓲ ꓟꓲ ꓠꓯ ꓝꓮꓲ ꓟꓽ ꓑꓲꓸ ꓔꓸꓳ꓿” ꓢ 26ꓽ20-21ꓼ ꓘꓷ 3ꓽ17꓿
	ꓢꓲꓺ ꓒ ꓬꓯꓼ ꓡ_ ꓟ ꓔꓯ ꓠꓲꓹ ꓟ ꓫꓵꓺ ꓢꓲ ꓡꓳ ꓠꓬꓹ ꓔꓬ ꓢꓴ_ ꓐꓰ ꓢꓯꓼ ꓟꓬ ꓕꓳ ꓶ ꓗꓪ ꓟꓬꓱꓺ ꓐꓳ ꓪ ꓡꓰ ꓢꓴ ꓐꓴ ꓡꓲꓹ ꓙꓰ ꓪ_ ꓟ ꓠꓽ꓾ ꓮꓸ ꓓꓲꓽ ꓶꓼ ꓙꓳ_ ꓟ ꓥ ꓡꓳ꓿

















40 ꓕꓱꓺ

ꓪꓴ-ꓢ ꓤ ꓠꓱ ꓐꓴ ꓚꓬꓴꓹ ꓟꓶ_ ꓟ

	ꓪꓴ-ꓢ ꓙꓵꓽ ꓗ ꓔꓯ ꓫꓺ ꓒꓵꓽ ꓢꓴ ꓔꓯ ꓔꓺ ꓙ_ ꓟ ꓗꓴꓷꓼ ꓙꓵꓽ ꓗ ꓔꓯ ꓒꓬꓹ ꓩꓴ ꓗꓷ ꓕꓯ꓾ ꓗꓴꓷꓼ ꓥ ꓕ ꓑꓳ ꓗꓪ ꓬꓲ ꓪ ꓔꓯ ꓢꓰꓼ ꓠꓹ ꓟ ꓢꓯꓼ ꓕꓵꓼ ꓔꓴ ꓡ_ ꓥꓳ꓿ ꓙꓵꓽ ꓗ ꓗꓪ ꓝꓰꓹ ꓔ ꓟ ꓦꓬ ꓠꓬꓲ ꓠꓶꓽ ꓡ_ ꓟ_ ꓐꓰ ꓕꓲ ꓡꓰ꓾ ꓗꓪꓺ ꓓꓳꓺ ꓙꓰ ꓠꓲꓹ ꓫꓵ ꓢꓴ_ ꓐꓰ ꓝꓴꓲ ꓖꓴꓺ ꓟꓳꓸ ꓖꓶ ꓢꓴ ꓔꓯ ꓕꓲ ꓦꓬꓼ ꓠꓯꓸꓼ ꓗꓪ ꓟꓶꓽ ꓬꓰ ꓝꓲ ꓠꓹ ꓟ ꓖꓪ ꓙꓱ ꓡꓯ ꓘꓳ_ ꓥꓳ꓿
	ꓐꓱ ꓓꓴꓽ ꓗꓪ ꓔꓬ ꓢꓴ_ ꓐꓰ ꓡꓲ ꓛꓲ ꓡꓲ ꓐꓽ ꓗꓪ ꓔꓬ ꓢꓴ ꓪꓴ-ꓢ ꓤ ꓠꓱ ꓐꓴ ꓠꓬ ꓔꓺ ꓙ ꓡ ꓠꓹ ꓟ ꓪꓴ-ꓢ ꓔꓯ ꓓꓰꓽ_ ꓥꓳ꓿ ꓓꓶꓽ ꓓꓴ ꓢꓰꓼ ꓓꓴ ꓔꓯꓹ ꓔ ꓟ ꓞꓳ ꓥꓶꓺ ꓐꓴ ꓔꓯ ꓠꓬ ꓥꓶꓺ_ ꓟ ꓦꓻ ꓜꓴ ꓡꓰ ꓡꓵꓹ ꓔꓴ ꓖꓶ ꓗꓷ ꓠꓬꓲ꓾ ꓪꓴ-ꓢ ꓤ ꓠꓱ ꓔꓯ ꓢꓰꓼ ꓠꓹ ꓟ ꓙ ꓖꓶ ꓔ_ ꓥꓳ꓿ ꓮ ꓘꓶꓸ ꓬꓰ ꓫ ꓔꓬ ꓟ ꓝꓲ ꓖꓳ ꓟ ꓗꓪ꓾ “ꓠꓴ ꓪ ꓠꓽ ꓢꓲ ꓫꓬ_ ꓟ ꓑꓮꓲ ꓬꓰ_ ꓕꓲ ꓦꓬꓼ_ ꓡꓰ ꓐꓰ ꓟꓴ ꓖꓪ ꓕꓲ ꓚꓱꓹ ꓙꓳ_ ꓥꓳ꓿ ꓙꓵꓽ ꓡꓵꓽ ꓟꓵꓺ ꓢꓴ ꓔꓯ ꓛꓳ ꓢꓲ꓾ ꓬꓰ-ꓧꓳ-ꓧꓪ ꓬꓲ ꓪꓼ ꓚꓲ ꓗꓪ ꓓꓯ ꓙꓰ_ ꓟ_ ꓡꓰ ꓐꓰ ꓠꓴ ꓪ ꓠꓬ ꓗꓹ ꓛꓲ ꓠꓲꓹ ꓙꓳ_ ꓥꓳ꓿ ꓮ ꓡꓲꓳ ꓐꓯ ꓠꓬ ꓬꓰ-ꓧꓳ-ꓧꓪ ꓡꓰ ꓬꓲ ꓪ ꓠꓬꓲ_ ꓟ ꓘꓴꓻ ꓢꓯꓼ ꓞꓳ ꓤ ꓔꓯ ꓑ ꓙ ꓝꓲ꓿ ꓬꓲ ꓠꓲꓹ ꓛꓰꓹ_ ꓟ ꓦꓶꓻ ꓠꓲꓹ ꓣꓱꓽ ꓠꓬꓲ ꓐꓰ ꓬꓲ ꓓꓶꓽ ꓩꓴ ꓡ_ ꓟ ꓡꓯ ꓪꓵꓼ ꓔꓯ_ ꓟꓲ ꓟꓳꓸ ꓖꓶ ꓡ_ ꓥꓳ꓿ ꓖꓳ ꓕꓯ ꓖꓴ ꓡꓰ ꓝꓲ_ ꓟ ꓮ ꓔꓳꓸ ꓡ ꓡꓱ_ ꓐꓰ ꓟꓴ ꓖꓴꓽ ꓑꓱꓹ_ ꓟ_ ꓐꓰ ꓕꓳ ꓥꓳꓽ ꓕꓳ ꓗꓶ_ ꓐꓰ ꓪ ꓢꓶꓽ_ ꓟꓲ ꓛꓳ ꓡ_ ꓥꓳ꓿” ꓢ 30ꓽ29-30꓿
	ꓮ ꓕꓯ ꓕꓯ ꓟ ꓢꓶꓸ ꓟꓽ ꓞꓲ ꓠꓯ ꓞꓲꓹ_ ꓟ ꓕꓲ ꓦꓬꓼ ꓗꓪ ꓞꓳ ꓥꓶꓺ ꓐꓴ ꓠꓬ ꓬꓲ ꓪ ꓢꓰꓼ ꓠꓹ ꓟ ꓞꓳ ꓤ ꓔꓬ ꓖꓴ ꓗꓪ ꓔꓷꓹ ꓙꓰ_ ꓥꓳ꓿ ꓖꓳ ꓕꓯ ꓮꓸ ꓟꓴꓽ ꓬꓲ ꓫꓵꓺ ꓕꓲꓽ ꓟ ꓟꓴ ꓗꓪ ꓗꓪ ꓓꓳ ꓡ ꓢꓲ꓾ ꓪꓽ ꓘꓴ ꓔꓬ ꓢꓴ ꓔꓯ ꓚꓳꓸ ꓔ ꓖꓶ_ ꓟ_ ꓡꓰ ꓐꓰ ꓡꓳꓸ ꓟꓳ_ ꓥꓳ꓿ ꓬꓲ ꓪ ꓡꓳꓸ ꓟꓳ ꓗꓷ_ ꓟ ꓖꓳ ꓟ ꓑꓶ ꓓꓴ ꓞꓳ ꓥꓶꓺ ꓖꓳ ꓕꓲꓽ ꓜꓴ ꓠꓬ ꓠꓲꓹ ꓟ ꓦꓶꓻ_ ꓥꓳ꓿ ꓠꓲꓹ ꓟ ꓦꓶꓻ ꓟꓬꓽ ꓡꓰ ꓠꓬꓲ ꓬꓲ ꓪ ꓙꓰ ꓔꓬ ꓟ ꓬꓲ ꓔꓶꓺ ꓙꓱꓼ ꓔꓯ ꓥ_ ꓟꓲ ꓟꓲ ꓡꓰ_ ꓥꓳ꓿ ꓬꓲ ꓪ ꓠꓬ ꓪꓴ-ꓢ ꓘꓶ ꓫꓵꓽ ꓬꓲ ꓢꓷ ꓡꓰ ꓓꓴ ꓐꓬꓱꓼ ꓡꓱꓼ ꓡꓱꓼ ꓟ ꓔꓯ ꓔꓺ ꓥꓺ ꓐꓰ ꓡꓳꓸ ꓠꓬꓲ ꓢꓲ꓾ ꓬꓲ ꓡꓬꓸ ꓛꓲꓺ ꓔꓯ ꓐꓰ ꓛꓸ ꓔ ꓖꓶ ꓡ ꓠꓹ ꓟ ꓥꓳꓺ ꓡꓳꓸ_ ꓥꓳ꓿
	“ꓟꓴ ꓗꓪ ꓗꓪ ꓡꓳꓸ ꓠꓬꓲ꓾” ꓐꓯ_ ꓟ ꓢꓯꓼ ꓕꓲꓽ ꓟ ꓔꓯ ꓑ ꓙ ꓗꓷ ꓟ ꓑꓶ ꓓꓴ ꓪꓴ-ꓢ ꓤ ꓠꓱ ꓐꓴ ꓠꓬ ꓢꓲ-ꓕꓲ-ꓩ_ ꓡꓰ ꓐꓰ ꓔꓺ ꓥꓺ ꓐꓰ ꓡꓳꓸ ꓠꓬꓲ ꓗꓷ ꓕꓯ꓾ ꓙꓵꓽ ꓠꓬꓲꓸ ꓕꓲꓺ ꓗꓪ ꓠꓬꓲꓸ ꓠꓸ ꓔꓬ ꓟ ꓐꓹ ꓐ ꓪꓴ-ꓢ_ ꓐꓰ ꓬꓲ ꓤ ꓔꓲꓸ ꓔꓯ ꓡꓳꓸ ꓟꓳ ꓪ_ ꓡꓳ꓿ ꓝꓲ ꓓꓴ 7ꓽ55-56 ꓔꓯ ꓡꓳꓸ ꓠꓬꓲ꓿ “ꓠꓴ ꓥꓪ ꓔꓯ ꓖꓶ ꓡ_ ꓟ ꓡ ꓞꓳ_ ꓟꓲ꓾ ꓥꓪ ꓔꓬ ꓟ ꓗꓪ ꓬꓲ ꓪ ꓥꓪ_ ꓐꓰ ꓔꓬ ꓪ_ ꓟ ꓔꓯ ꓥꓪ ꓠꓲꓹ ꓫꓵ_ ꓡꓳ꓾ (ꓬꓳ 17ꓽ24) ꓐꓯ_ ꓟ ꓶꓼ ꓓꓰꓽ ꓘꓶꓽ ꓔꓯ ꓬꓲ ꓪ ꓑ ꓙ ꓪ_ ꓟ_ ꓡꓰꓽ ꓟꓽ ꓞꓲ꓾ ꓚꓬꓴꓹ ꓢꓲꓺ ꓒ ꓙ ꓣꓳꓽ_ ꓟ ꓒꓬꓱꓽ ꓔꓯ ꓥ_ ꓟꓲ ꓬꓲ ꓪ ꓡꓳꓸ ꓟꓳ ꓪ ꓡꓰ_ ꓡꓳ꓿ (ꓝꓲ 17ꓽ24)꓿ “ꓢꓲ ꓫꓬ ꓢꓲ ꓟꓽ ꓫꓬ ꓟ ꓟꓽ ꓠꓷꓼ ꓞꓹ ꓢꓴ ꓐꓴꓳ꓾ ꓡꓯ꓿ ꓥꓪ ꓐꓯ ꓘꓶ ꓔꓯ ꓠꓴ ꓪ ꓛꓳ ꓒꓵꓽ ꓗꓷꓳ꓾” ꓐꓰ꓾ ꓐꓯ_ ꓟ ꓢꓯꓼ ꓔꓯ ꓥ_ ꓟꓲ ꓬꓲ ꓪ ꓑ ꓙ ꓪ_ ꓡꓳ꓿
	ꓦꓬꓼ ꓔꓱ ꓫꓵ ꓗꓪ ꓛꓲ_ ꓕꓯ ꓪꓴ-ꓢ ꓠꓬ ꓬꓲ ꓡ ꓞꓳ ꓔꓯ ꓚꓬꓴꓹ ꓠꓹ ꓟ꓾ ꓬꓲ ꓪꓽ ꓠꓬꓲ_ ꓟ ꓟꓳꓸ ꓖꓶ ꓡ_ ꓡꓳ꓿ ꓮꓸ ꓓꓲꓽ ꓞꓻ ꓢꓯꓼ ꓪꓴꓽ_ ꓟ ꓟꓲꓽ ꓟꓲ ꓓꓳ ꓡ_ ꓡꓳ꓿ ꓖꓳ ꓟ ꓔꓯ ꓛꓳ ꓢꓲ ꓓꓵꓽ ꓙ ꓟꓶ ꓓꓴ ꓮꓽ ꓟꓬꓹ ꓟꓳꓸ ꓖꓶ ꓡ_ ꓡꓳ꓿ ꓞꓳ ꓥꓶꓺ ꓐꓴ ꓠꓬ ꓙꓳꓺ ꓛꓱꓽ ꓢꓲ ꓓꓵꓽ ꓙ ꓟꓶ ꓓꓴ ꓖꓳ ꓟ ꓔꓯ ꓡꓳꓸ ꓔꓬ_ ꓡꓳ꓿ ꓖꓳ ꓕꓯ ꓐꓯ ꓟꓸ ꓖꓶ ꓟꓽ ꓗꓴꓸ ꓠ ꓛꓲ ꓐꓬꓱꓼ ꓡꓱꓼ ꓡꓱꓼ ꓟ ꓕꓲꓽ ꓘꓴꓸ ꓠꓬ ꓟꓴ ꓗꓪ ꓗꓪ ꓐꓰ ꓓꓳ ꓡ_ ꓡꓳ꓿ ꓬꓲꓻ ꓡꓯꓼ ꓟꓰꓼ ꓪꓳꓹ ꓢꓯꓼ_ ꓡꓰ ꓐꓰ ꓗ_ ꓟ ꓢꓯꓼ ꓕꓲꓽ ꓟ ꓠꓬ ꓖꓳ ꓗꓪ ꓐꓰ ꓓꓳꓺ ꓡ ꓢꓲ꓾ “ꓬꓰ ꓓꓳ ꓡꓰꓳ꓾” ꓐꓯ_ ꓡꓳ꓿ ꓟꓳ 16ꓽ17꓿
	ꓢꓯꓼ ꓖꓳ ꓟ ꓑꓶ ꓓꓴ ꓟꓴ ꓗꓪ ꓗꓪ ꓐꓰ ꓟꓲ ꓠꓯ ꓠꓬ ꓷꓹ ꓡꓵꓺ ꓡꓰ ꓢꓲ꓾ ꓟꓵꓽ ꓬꓲ ꓓꓽ ꓟ ꓓꓵꓺ ꓡ_ ꓡꓳ꓿ “ꓟꓲ ꓠꓯ ꓗꓪ ꓞꓳ ꓤ ꓙꓳꓻ ꓡ ꓕ ꓑꓳ꓾ ꓖꓳ ꓘꓶ ꓛꓲ ꓪꓴꓽ_ ꓟ_ ꓐꓰ꓾ ꓖꓳ ꓘꓶ ꓛꓲ ꓪꓽ ꓠꓬꓲ_ ꓟ ꓟꓵꓽ ꓓꓵꓺ_ ꓟ ꓟꓽ ꓙꓳ ꓠꓬꓲ ꓡꓳ ꓫꓵꓽ ꓟꓵꓽ ꓓꓵ_ ꓟ ꓬꓲ ꓓꓽ ꓟ ꓙꓳ_ ꓡꓳ꓿ ꓟꓳ 16ꓽ18꓿ ꓭ ꓛꓲ ꓪꓽ ꓚꓲ ꓐꓴ ꓥ_ ꓟꓲ ꓐꓱꓽ ꓙꓰ ꓖꓴ_ ꓡꓳ꓿ ꓬꓲ ꓡꓴꓽ ꓐꓱ ꓗꓪ ꓠꓬ ꓬꓲ ꓡꓯꓼ ꓟꓰꓼ ꓔꓴ ꓡ_ ꓡꓳ꓿ ꓕꓳ ꓥꓳꓽ ꓟꓶꓻ ꓢꓯꓼ ꓠꓬ ꓥꓶꓺ_ ꓟ ꓦꓻ ꓜꓴ ꓟꓶꓻ ꓢꓯꓼ_ ꓡꓰ ꓐꓰ ꓟꓶꓻ ꓔꓬ_ ꓡꓳ꓿ ꓟꓲ ꓠꓯ ꓬꓲꓸ ꓦꓲꓻ ꓚꓰꓺ ꓐꓶꓽ ꓡꓰ ꓟ_ ꓡꓰ ꓐꓰ ꓟꓲ ꓠꓯ ꓓꓰꓺ ꓥ_ ꓟꓲ ꓐꓶꓽ ꓡꓰ ꓖꓴ_ ꓡꓳ꓿ ꓥꓶꓺ_ ꓟ_ ꓐꓰ ꓟꓽ ꓙꓲ ꓟꓽ ꓜꓳꓽ ꓟ ꓝꓴꓲ ꓑꓶ ꓓꓴ ꓢꓳ-ꓓꓳ-ꓟ ꓔꓯ ꓗꓷ ꓡꓰ ꓟ_ ꓡꓰ ꓐꓰ꓾ ꓬꓲ ꓡꓴꓽ ꓐꓱ ꓘꓶꓽ ꓗꓪ ꓟ ꓡꓲꓺ ꓠꓽ ꓖꓴ ꓮ ꓙꓵꓽ ꓥ_ ꓟꓲ ꓬꓲ ꓙꓬ ꓡꓰ ꓑꓲꓸ ꓡꓰ_ ꓡꓳ꓿ ꓐ-ꓐꓲ-ꓡꓶ ꓓꓽ ꓟ ꓔꓯ_ ꓟꓲ “ꓪꓴ-ꓢ ꓬꓲ ꓡꓲꓽ_ ꓟ ꓠꓲꓹ ꓛꓰꓹ_ ꓟ ꓙꓲꓻ ꓒꓶꓽ ꓡꓴ ꓗꓶꓸ ꓔꓯ ꓗꓪꓺ ꓓꓳ ꓖꓶ ꓠꓹ ꓟ꓾ ꓪꓴ-ꓢ ꓓꓵ ꓙ ꓛꓲ ꓡꓻꓳ꓿” ꓟꓳ 16ꓽ19ꓹ 21꓿ ꓪꓴꓽ_ ꓟ ꓪꓽ ꓢꓶꓽ ꓥ_ ꓟꓲ ꓐꓬꓺ ꓡꓰ ꓝꓲ_ ꓟ ꓟꓬꓱꓽ ꓬꓰ ꓢꓴ ꓔꓯ ꓬꓰ ꓙ ꓔꓳꓹ ꓙ ꓔꓬ_ ꓡꓳ꓿ ꓘꓶꓽ ꓘꓹ ꓠꓲꓹ ꓘꓹ ꓗꓷ ꓟ ꓡꓳ ꓒꓱ ꓐꓴ ꓥ_ ꓟꓲ ꓐꓱꓽ ꓙꓰ ꓖꓴꓳ꓿ ꓞꓳ ꓤ ꓐꓴ ꓡꓰ ꓮꓽ ꓘꓶꓸ ꓫꓱꓸ ꓖꓶ ꓗꓷ ꓟ ꓪ ꓔꓲ ꓐꓴ ꓥ_ ꓟꓲ꓾ ꓬꓲ ꓪ ꓟꓬ ꓢꓶꓽ ꓟꓲ ꓙꓬ ꓗꓪ ꓐꓱꓽ ꓗꓷꓳ꓿ ꓐꓱꓺ ꓓꓴꓽ ꓚꓬꓹ ꓥ_ ꓟꓲ ꓐꓱꓽ ꓙꓰ ꓢꓲ꓾ ꓪꓴ-ꓢ ꓤ ꓠꓱ ꓐꓴ_ ꓟꓲ ꓡꓲꓹ ꓗꓷꓳ꓿
	ꓡꓱꓽ ꓜꓴ ꓥ_ ꓟꓲ ꓐꓶꓽ ꓡꓰ ꓖꓴꓳ꓿ “ꓟꓲ ꓠꓯ ꓠꓯꓸꓼ ꓗꓪ ꓬꓲꓼ ꓟꓶ ꓔꓬ ꓢꓴ ꓐꓴ” ꓥ_ ꓟꓲ꓾ ꓕꓲ ꓐꓱ ꓠꓬ ꓕꓲ ꓞꓲꓼ ꓕꓲ ꓑ ꓟ ꓢꓯꓼ ꓟꓬ ꓠꓯꓸꓼ ꓗꓪ꓾ ꓕꓲꓽ ꓐꓱ ꓠꓬ ꓫꓸ ꓔꓳꓺ ꓫ ꓒꓯꓼ ꓟ ꓠꓯꓸꓼ ꓗꓪ꓾ ꓕꓲ ꓐꓱ ꓠꓬ ꓕꓲ ꓞꓲꓼ ꓕꓲ ꓑ ꓫ ꓙꓵꓻ_ ꓟ ꓠꓯꓸꓼ ꓗꓪ ꓢꓯꓸ ꓬꓲꓼ ꓡ_ ꓥꓳ꓿ “ꓢꓲꓺ ꓒ ꓔꓯ ꓗꓸ ꓢꓴ꓾ ꓙꓲ-ꓢꓴ ꓫ ꓙꓵ ꓢꓲ ꓫꓵꓻ_ ꓐꓰ ꓗ_ ꓕꓯ ꓬꓲ ꓔꓯ ꓤꓲꓺ ꓑꓬꓺ ꓢꓴ ꓐꓴ_ ꓐꓰ ꓔꓱꓹ ꓚꓵꓺ_ ꓟ ꓔꓯ ꓟꓽ ꓘꓳ ꓣꓴ ꓢꓴ ꓐꓴ ꓠꓬ꓾ ꓦ ꓡꓱ ꓐꓳ_ ꓟ_ ꓐꓰ ꓠ ꓡꓳꓸ ꓒꓵꓽ ꓛꓳ ꓢꓴ ꓐꓴ ꓔꓯ ꓟꓬꓱꓺ ꓓꓳ ꓖꓶ_ ꓟ ꓔꓯ ꓡꓳꓸ ꓟꓳ ꓠꓹ ꓟ ꓢꓯꓸ ꓬꓲꓼ ꓡ ꓠ ꓗ_ ꓡꓳ꓿ ꓓ 12ꓽ2ꓼ ꓟꓳ 1ꓽ7꓿
	ꓮ ꓔꓳꓸ ꓡ ꓡꓱ ꓠꓬꓲꓽ ꓗꓴꓸ ꓚꓸꓼ ꓗꓪ ꓓꓯꓹ_ ꓟ ꓟꓲ ꓠꓯ ꓡꓴꓸ ꓔꓯ ꓠꓬ ꓪꓴꓽ_ ꓟ ꓟꓴꓽ ꓖꓴꓽ ꓑꓱꓹ ꓢꓯꓼ ꓡꓰ ꓑꓲꓸ ꓞꓹ_ ꓡꓳ꓿ ꓟꓴ ꓖꓴꓽ ꓑꓱꓹ ꓢꓯꓼ_ ꓐꓰ ꓬꓲ ꓡꓯꓼ ꓟꓰꓼ ꓓꓶꓽ ꓢꓯꓼ ꓕꓯ ꓢꓲ ꓪꓴꓽ_ ꓟ ꓫ ꓕꓱ ꓢꓯꓼ ꓡꓰ ꓞꓳ ꓥꓶꓺ ꓐꓴ ꓔꓯ ꓐꓯ ꓟꓴ ꓞꓷꓹ ꓔꓬ ꓟ ꓔꓯ ꓥ_ ꓟꓲ ꓑ ꓙ ꓪ_ ꓡꓳ꓿ ꓘꓶꓽ ꓘꓹ ꓠꓲꓹ ꓘꓹ ꓢꓲ ꓙꓵꓽ ꓗ ꓔꓯ ꓒꓵꓽ ꓛꓳ ꓢꓴ ꓐꓴ ꓔꓯ ꓘꓶꓻ ꓙꓵꓻ ꓢꓴ ꓐꓴ ꓠꓬ꓾ ꓮ ꓟꓶ ꓠꓽ ꓮ ꓘꓶ ꓙꓳꓺ ꓛꓱꓽ ꓔꓬ_ ꓡꓳ꓿

ꓪꓴ-ꓢ ꓬꓲ ꓦꓬ ꓠꓬꓲ

	“ꓖꓳ ꓕꓲ ꓠꓬꓲ ꓗꓪ ꓞꓳ ꓤ ꓠꓬ ꓬꓲ ꓪ ꓚꓲ ꓛꓬ ꓐꓱ ꓶ ꓪꓴꓸ ꓓꓵ ꓕꓱꓼ ꓓꓴ ꓬꓰ ꓠꓹ ꓟ꓾ ꓒꓴ_ ꓐꓰ ꓫꓵꓺ ꓡꓰ ꓫꓬꓹ ꓔ_ ꓟ ꓠꓲꓽ ꓐꓬꓱꓽ ꓔꓯ ꓠꓬ꓾ ꓦꓯꓹ ꓡꓯꓼ ꓟꓰꓹ_ ꓐꓰ ꓪꓼ ꓡꓼ ꓔꓯ ꓡꓳꓺ ꓖꓶ ꓗꓷ_ ꓥꓳ꓿ ꓬꓲ ꓪ ꓕꓱ ꓡꓱ ꓬꓰ_ ꓟ ꓠꓬ꓾ ꓟꓲ ꓠꓯ ꓔꓯ ꓮ ꓘꓶ ꓙꓳꓺ ꓦꓲꓸ ꓡꓰ ꓝꓲ ꓠꓹ ꓟ ꓬꓰ-ꓧꓳ-ꓧꓪ ꓔꓴ ꓡ_ ꓕꓯ꓾ ꓬꓲ ꓪ ꓠꓬ ꓬꓰ-ꓧꓳ-ꓧꓪ ꓙꓳꓺ ꓛꓱꓽ ꓓꓴ ꓒꓬꓱꓽ_ ꓐꓰ ꓬꓲ ꓐꓬꓱꓼ ꓡꓱꓼ ꓡꓱꓼ ꓟ ꓒꓬꓱꓽ ꓗꓪ ꓐꓰ ꓛꓰꓹ ꓙꓰ ꓢꓲ꓾ ꓭ ꓘꓴꓸ_ ꓐꓰ ꓭ ꓫꓴꓺ ꓡꓴꓺ ꓠꓯꓸꓼ ꓗꓪ ꓓꓵꓽ ꓡꓰ ꓠꓹ ꓟ ꓥ ꓡꓳ꓿” ꓢ 2ꓽ10-12ꓹ 20-21ꓼ 13ꓽ6꓿
	ꓙꓲ-ꓢꓴ ꓐꓱ ꓶ ꓙꓳ_ ꓟ ꓮ ꓙꓵꓽ ꓔꓯ ꓔꓲꓺ ꓖꓶ ꓗꓷ ꓢꓴ ꓠꓬ꓾ ꓮ ꓟꓶ ꓠꓽ ꓢꓲꓺ ꓡꓲꓺ_ ꓐꓰ ꓢꓯꓸ ꓔꓬ ꓪ_ ꓥꓳ꓿ ꓬꓲ ꓪ ꓠꓬ ꓬꓲ ꓪ ꓐꓱ ꓶ ꓫꓵꓻ ꓙ ꓗꓷ ꓟ ꓙꓲ-ꓢꓴ ꓒꓬꓱꓽ ꓕꓯ ꓗꓪ ꓦ ꓡꓱ ꓐꓳ ꓐꓳ_ ꓐꓰ ꓢꓯꓸ ꓔꓬ ꓢꓴ ꓥ ꓟ ꓔꓯ꓾ ꓟꓲ ꓠꓯ ꓞꓳ ꓤ ꓟꓲ ꓙꓬ ꓗꓪ꓾ ꓫꓵꓻ_ ꓟ ꓔꓯ ꓟꓽ ꓙꓳꓺ ꓙꓳꓺ ꓢꓷꓸ ꓙ ꓟꓳ ꓙ ꓗꓷꓳ꓿ ꓧꓶꓸ ꓕꓯ ꓬꓲ ꓪ ꓒꓬꓱꓽ ꓟꓬ ꓠꓬ ꓠꓲꓹ ꓛꓵꓼ (ꓒꓴ ꓧꓳꓼ/ ꓒꓴ ꓠꓬꓼ) ꓟꓴ ꓗꓷ ꓡꓰ ꓢꓲ꓾ ꓬꓲ ꓪ ꓟꓬ ꓢꓶꓽ ꓠꓬ ꓘꓴꓽ ꓡꓰ (ꓟꓬ ꓓꓴꓻ ꓘꓴꓻ ꓦꓱꓹ ꓡꓰ) ꓥ_ ꓟꓲ꓾ ꓮ ꓟꓶ ꓬꓲ ꓪ ꓒꓬꓱꓽ ꓟꓬ ꓗꓪ ꓠꓬ ꓗꓹ ꓛꓲꓽ ꓠꓲꓹ ꓒꓴ ꓒꓬꓱꓽ ꓐꓺ ꓔꓬ_ ꓡꓳ꓿ “ꓪꓴ-ꓢ ꓠꓬ ꓣꓳ ꓫ ꓑꓬꓺ ꓖꓴ_ ꓐꓰ ꓪꓽ ꓠꓬꓲ_ ꓟ ꓥ ꓡꓳ꓿ ꓬꓲ ꓠꓬ ꓫꓸ ꓟ ꓝꓲ ꓗꓪ ꓢꓻ ꓢ_ ꓐꓰ ꓧꓪꓺ ꓟꓶ ꓓ_ ꓟ ꓬꓰ ꓙ ꓢꓴ ꓥ ꓡꓳ꓿ ꓖꓳ ꓡꓱ ꓠꓬꓲ ꓟꓲ ꓠꓯ ꓑꓶꓸ ꓡꓰ ꓥ_ ꓟꓲ꓾ ꓪ ꓛꓲ ꓠꓬ ꓬꓲ ꓡꓴꓽ ꓐꓱ ꓠꓯꓸꓼ ꓗꓪ ꓷꓹ ꓓꓵꓽ ꓡꓰ ꓥ_ ꓟꓲ ꓣꓳꓽ ꓟꓽ ꓙꓳꓺ ꓡꓰ꓿ ꓖꓳ ꓗꓪ ꓟ ꓬꓲ ꓙꓬ ꓟꓶꓻ ꓢꓲ ꓚꓴꓺ ꓔꓴ ꓡ_ ꓥ_ ꓟꓲ꓾ ꓬꓲ ꓙꓬ ꓙꓵꓽ ꓡ_ ꓟ ꓗꓪ ꓐꓰ ꓪ ꓚꓲ ꓓꓵꓺ ꓡꓰ_ ꓥ_ ꓟꓲ꓾ ꓣꓳ ꓟꓽ ꓙꓳꓺ ꓡꓰ꓾” ꓐꓯ_ ꓟꓴ ꓖꓪ ꓔꓯ ꓬꓲ ꓪ ꓖꓪ_ ꓡꓳ꓿ ꓖꓪ 46ꓽ1-3꓿
	ꓠꓺ ꓢꓻ_ ꓟꓴ ꓖꓪ ꓢꓯꓼ ꓖꓳ ꓟ ꓠꓬ ꓪꓴ-ꓢ ꓠꓸ ꓑꓳ ꓗꓪ ꓓꓯꓺ ꓛꓲ ꓬꓰ ꓕꓯ꓾ ꓟꓴ ꓗꓪ ꓗ ꓘꓶ ꓮꓸ ꓔꓲꓸ ꓤ ꓒꓴꓺ ꓡ ꓢꓲ꓾ ꓟꓴ ꓗꓪ ꓡꓳ ꓒꓱ ꓗꓪ ꓐꓰ ꓐꓬꓱꓼ ꓡꓱꓼ ꓡꓱꓼ ꓣꓳꓺ ꓓꓳ ꓡ_ ꓡꓳ꓿ ꓖꓳ ꓕꓯ ꓙꓵꓽ ꓗ (10) ꓙꓰꓽ ꓐꓳ ꓔ ꓟ ꓭ ꓛꓲ ꓒꓬꓸ ꓠꓬꓲꓽ ꓒꓬꓸ ꓔꓯ ꓔꓯꓹ ꓔ_ ꓟ ꓡꓯ ꓒꓯꓹ ꓕꓲ ꓐꓽ ꓠꓬ ꓟꓴ ꓗꓪ ꓗꓪ ꓓꓳꓺ ꓡ_ ꓡꓳ꓿ ꓢꓲ-ꓠ ꓪ ꓚꓲ ꓗꓪ ꓖꓶ ꓡ ꓗꓷ ꓟ ꓙꓵꓽ ꓗ (10) ꓙꓰꓽ ꓠꓬ ꓐꓯ ꓟꓴ ꓘꓶꓽ_ ꓟ ꓗꓪ ꓣꓱꓽ ꓓꓴ ꓙꓵꓽ ꓗ ꓥꓳ꓿ ꓙꓵꓽ ꓗ ꓗꓪ ꓐꓳ ꓔ ꓟ ꓐꓯ ꓘꓶꓽ ꓠꓬ ꓞꓳ ꓤ ꓮ ꓙꓵꓽ ꓙ ꓜꓲꓼ ꓐ ꓡ ꓠ ꓛꓲ ꓔꓲꓺ ꓢꓲꓽ_ ꓡꓳ꓿ ꓗꓳꓸ ꓗꓷ ꓟ ꓦꓬ ꓠꓬꓲ ꓗꓪ ꓬꓲ ꓪ ꓔꓳꓹ ꓜꓳꓽ ꓗꓷ ꓟ ꓫꓵꓽ ꓪꓴ ꓮ ꓙꓵꓽ ꓔꓯ ꓬꓲ ꓪ ꓚꓲꓸ ꓟꓶ ꓔ_ ꓡꓳ꓿ ꓟꓽ ꓔꓱꓹ ꓟ ꓙꓵꓻ ꓚꓱꓹ ꓡꓰ ꓬꓲ ꓪ ꓔꓯ ꓙꓵꓽ ꓔ ꓟꓽ ꓐ ꓡꓻꓳ꓿
	ꓪꓴ-ꓢ ꓬꓲ ꓙꓵꓽ ꓗ ꓔꓯ ꓟꓽ ꓒꓵꓽ ꓟꓽ ꓚꓬꓺ ꓬꓰ ꓢꓴ ꓬꓲ ꓪ ꓔꓳꓹ ꓜꓳꓽ ꓔꓬ ꓟ ꓙꓳꓺ ꓦꓲꓸ ꓓꓴ_ ꓐꓰ ꓠꓲꓹ ꓟ ꓐꓬꓺ ꓓꓴ ꓠꓽ꓾ ꓐꓯ ꓘꓶꓽ ꓡꓰ ꓐꓯ ꓟꓳꓸ ꓖꓶ ꓟꓽ ꓐ ꓡ ꓠ ꓛꓲ ꓪꓴꓽ_ ꓡꓳ꓿ ꓟꓲ ꓠꓯ ꓞꓳ ꓤ ꓐꓴ ꓡꓰ ꓔꓳꓹ ꓙ_ ꓟ ꓟꓶ ꓠꓹ ꓟ ꓬꓲ ꓪ ꓠꓬ ꓙꓵꓽ ꓗ ꓔꓯ ꓡꓳꓺ ꓩꓴ ꓗꓷ_ ꓟ_ ꓡꓰꓽ ꓟꓽ ꓞꓲ꓾ ꓠꓱꓸ ꓐꓯ ꓢꓴ ꓔꓯ ꓥ_ ꓟꓲ ꓙꓵꓽ ꓗ ꓔꓯ ꓟꓽ ꓛꓳ ꓠꓹ ꓟ ꓬꓲ ꓪ ꓡꓰ ꓟꓸ ꓒꓬꓹ_ ꓡꓳ꓿ ꓮ ꓟꓶ ꓠ ꓬꓲ ꓪ ꓡꓰ ꓟꓽ ꓒꓵꓽ ꓟꓽ ꓚꓬꓺ ꓬꓰ ꓗꓷ ꓟ ꓙꓵꓽ ꓗ ꓡꓰ ꓬꓲ ꓪ ꓔꓯ ꓐꓯ ꓟꓴ ꓘꓶ ꓔꓬ_ ꓡꓳ꓿ ꓔꓱꓹ ꓚꓵꓺ_ ꓟ_ ꓐꓰ ꓗꓴꓸ ꓙꓲꓽ ꓙꓳ ꓢꓲ꓾ ꓙꓵꓻ ꓚꓱꓹ ꓬꓲ ꓫꓵꓼ_ ꓐꓰ ꓣꓱꓽ ꓬꓰ ꓠ ꓗ_ ꓟ ꓟꓬꓱꓽ ꓔꓯ ꓬꓲ ꓪ ꓢꓷ ꓡ ꓔꓬ_ ꓡꓳ꓿ ꓫꓵꓽ ꓠꓬꓲ ꓕꓲ ꓠꓬꓲ ꓠꓬ ꓪꓴ-ꓢ ꓬꓲ ꓢꓷ ꓡꓰ ꓓꓴ ꓥ ꓟ ꓔꓯ ꓬꓲ ꓪ ꓙ ꓜꓲꓼ ꓡ ꓥ_ ꓟꓲ꓾ ꓮ ꓟꓶ ꓠꓽ ꓗꓸ ꓠꓯ ꓞꓰ ꓡꓰꓳ꓿ ꓬꓲ ꓪ ꓠꓬ ꓧꓶꓽ ꓚꓲ ꓕꓯ ꓢꓲ ꓗꓪ ꓦꓲꓻ ꓫꓬꓹ ꓪ ꓡꓰ ꓟ ꓔꓯ ꓮ ꓟꓶ ꓬꓲ ꓪ ꓢꓷ ꓡꓰꓳ꓿ ꓬꓲ ꓪ ꓠꓬ ꓪꓴ-ꓢ ꓔꓯ ꓔꓳꓹ ꓔꓬ ꓐꓷ꓿ ꓦ ꓡꓱ ꓚꓱꓹ ꓟꓸ ꓒ ꓐꓴ ꓠꓬ ꓞꓳ ꓤ ꓐꓴ ꓔꓯ ꓟꓴ ꓗꓪ ꓗꓪ ꓧꓳꓽ ꓙꓰ_ ꓡꓳ꓾ ꓐꓰ ꓐꓯ ꓔꓬ ꓥ_ ꓟꓲ꓾ ꓚꓵ ꓚꓵ ꓐꓯ_ ꓕꓯ ꓛꓬꓼ ꓟꓵꓽ ꓗꓪ ꓧꓳꓽ ꓙꓰ ꓔꓬ ꓐꓷ꓿ ꓪꓴ-ꓢ ꓟꓬꓱꓽ ꓬꓰ ꓢꓴ ꓐꓴ ꓬꓲ ꓪ ꓶꓻ ꓠꓽ ꓮꓸ ꓓꓲꓽ ꓪꓴꓽ_ ꓡꓳ ꓟꓽ꓿ ꓬꓲ ꓪ ꓦ ꓡꓱ ꓟꓽ ꓐꓳ ꓟ ꓑꓶ ꓓꓴ ꓒꓬꓱꓼ ꓡ_ ꓟ ꓫꓵꓽ ꓪꓴ ꓠꓽ ꓮꓸ ꓓꓲꓽ ꓙꓳꓺ ꓦꓲꓸ ꓓꓴ ꓥ ꓡꓳ ꓟꓽ꓿ ꓖꓪ 50ꓽ6ꓼ ꓘꓷ 3ꓽ18꓿

ꓪ ꓔꓲ ꓕꓯ ꓢꓲ ꓟ ꓪ ꓔꓲ ꓓꓳꓺ ꓡ_ ꓟ

	ꓙꓲ-ꓢꓴ ꓬꓯꓼ ꓡ_ ꓟ ꓦꓬ ꓠꓬꓲ ꓬꓲ ꓙꓵꓹ ꓔꓯ ꓐꓯ ꓑꓶꓺ ꓔꓬ ꓟ ꓢꓯꓼ ꓔꓯ ꓑ ꓙ_ ꓡꓳ꓿ ꓪꓴ-ꓢ ꓤ ꓠꓱ ꓐꓴ ꓠꓬ ꓦꓰꓼ ꓔ ꓢꓲ ꓠꓺ ꓠꓹ ꓔꓬ_ ꓡꓳ꓿ ꓬꓲ ꓪ ꓒꓬꓱꓽ ꓟꓬ ꓗꓪ ꓠꓬ ꓪꓴ-ꓢ ꓬꓲ ꓐꓬꓱꓼ ꓡꓱꓼ ꓡꓱꓼ ꓟ ꓡꓬꓸ ꓔꓬ_ ꓡꓳ꓿ ꓟꓽ ꓟꓶ ꓫꓵ ꓕꓯ ꓐꓶ ꓓꓳ ꓘꓶꓽ ꓗꓪ ꓐꓰ ꓠꓯꓺ ꓠꓯꓺ ꓟꓴ ꓗ_ ꓟ ꓟꓴ ꓗꓴꓸ ꓕꓲꓽ ꓘꓴꓸ ꓓꓳꓺ ꓡ_ ꓡꓳ꓿ ꓖꓳ ꓟ ꓠꓬ ꓙꓲ-ꓢꓴ ꓔꓯ ꓚꓳꓸ ꓔ ꓖꓶ_ ꓟ ꓟꓴ ꓗꓴꓸ ꓥ ꓡꓳ꓿ ꓟꓴ ꓗꓴꓸ ꓖꓳ ꓟ ꓮꓽ ꓤ ꓤ ꓐꓰ ꓠꓶꓽ ꓡ_ ꓟ ꓔꓯ ꓬꓲ ꓪ ꓟꓽ ꓪꓳꓹꓼ ꓐꓰ ꓡꓳꓸ ꓔꓬ_ ꓡꓳ꓿ ꓡꓳꓹ ꓬꓰ_ ꓕꓯ ꓟꓴ ꓗꓴꓸ ꓖꓳ ꓟ ꓠꓬ ꓐꓬꓱꓼ ꓡꓱꓼ ꓡꓱꓼ ꓑꓶꓸ ꓡꓰ_ ꓡꓳ꓿ ꓟꓴ ꓗꓴꓸ ꓚꓳ ꓡꓳ ꓡꓳ ꓗꓪ ꓠꓬ꓾ ꓙꓵꓽ ꓗ ꓬꓲ ꓢꓷ ꓡꓰ ꓓꓴ ꓮꓸ ꓟꓴꓽ ꓬꓲ ꓫꓵꓺ ꓡꓰ ꓚꓳꓸ ꓔ_ ꓡꓳ꓿ ꓮ ꓟꓶ ꓙꓲ-ꓢꓴ ꓠꓬ ꓠꓲꓹ ꓟ ꓫ ꓔꓬ ꓟ ꓞꓳ ꓤ ꓕꓲ ꓣꓳ_ ꓡꓰ ꓐꓰ ꓟꓽ ꓥ꓾ ꓧꓪꓸ ꓡꓰ ꓢꓴ ꓪ ꓔꓲꓸ ꓕꓲ ꓣꓳ_ ꓡꓰ ꓐꓰ ꓗ_ ꓡꓳ꓿ ꓟꓶ ꓟꓶꓽ ꓫꓬꓹ ꓫꓬꓹ ꓟ ꓟꓴ ꓗꓪ ꓝꓲ ꓓꓴ ꓠꓬ ꓬꓲ ꓔꓯ ꓚꓳꓸ ꓞꓹ_ ꓡꓳ꓿ ꓐꓬꓱꓼ ꓡꓱꓼ ꓡꓱꓼ ꓟ ꓪꓴꓸ ꓛꓴꓽ ꓦꓳꓹ ꓔ ꓟ ꓙꓲ-ꓢꓴ ꓬꓲ ꓒꓬꓱꓽ ꓟꓬ ꓠꓬ ꓟꓳꓼ ꓡꓳ ꓗꓪ ꓟ ꓟꓲꓽ ꓟꓲ_ ꓡꓰ ꓐꓰ ꓡꓬꓸ ꓔꓬ_ ꓡꓳ꓿ “ꓬꓲ ꓐꓵ ꓞꓶ_ ꓐꓰ ꓬꓲ ꓒꓲꓽ ꓢꓰ ꓗꓪ ꓠꓬ꓾ ꓪ ꓔꓲ ꓐꓴ ꓕꓯ ꓢꓲ ꓪ ꓔꓲ꓾ ꓢꓲꓺ ꓒ ꓐꓴ ꓕꓯ ꓢꓲ ꓢꓲꓺ ꓒ꓾ ꓐꓰ꓾ ꓐꓳ ꓔ_ ꓟ ꓟꓬꓱꓺ ꓕꓲꓽ ꓟꓬꓱꓺ ꓙꓳ_ ꓡꓳ꓿” ꓟꓳ 19ꓽ16ꓹ 11ꓹ 14ꓼ ꓧ 3ꓽ3-4꓿
	ꓪ ꓔꓲ ꓕꓯ ꓢꓲ ꓟ ꓪ ꓔꓲ ꓠꓬ ꓐꓬꓱꓼ ꓡꓱꓼ ꓡꓱ ꓟ ꓮꓸ ꓔꓳ ꓡ ꓡꓱ ꓡꓰ ꓚꓳꓸ ꓔ ꓟ ꓟꓴ ꓗꓴꓸ ꓕꓯ ꓢꓲ ꓗꓪ ꓐꓰ ꓬꓯꓼ ꓡ ꓗꓷ ꓕꓯ꓾ ꓟꓲ ꓠꓯ ꓞꓳ ꓤ ꓐꓴ ꓠꓬ ꓙꓲ-ꓢꓴ ꓒꓬꓱꓽ ꓕꓯ ꓗꓪ ꓙꓳꓺ ꓛꓱꓽ ꓡꓰ_ ꓡꓳ꓿ “ꓣꓳꓽ ꓪꓴ-ꓢ ꓡ_ ꓥꓳ꓿ ꓬꓲ ꓠꓬ ꓢꓯꓼ ꓟꓽ ꓓꓳ ꓓꓳ ꓟꓽ ꓬꓰ꓿ ꓬꓲ ꓟꓲ ꓙꓬ ꓖꓴ ꓡꓰ ꓝꓲ_ ꓟ ꓮꓸ ꓔꓳꓸ ꓙꓳ_ ꓡꓳ꓿ ꓬꓲ ꓚꓳ ꓡꓳ ꓡꓳ ꓗꓪ ꓕꓳꓽ ꓥꓳꓽ ꓪꓳꓹ ꓠꓬꓲ ꓐꓵꓻ ꓠꓬꓲ ꓐꓰ ꓙꓱꓼ_ ꓡꓳ꓿ ꓬꓲ ꓠꓬ ꓬꓲ ꓑ ꓫꓬ ꓔꓯ ꓐꓯ ꓟꓴ ꓘꓶꓽ ꓠꓹ ꓟ꓾ ꓕꓯ ꓢꓲ ꓗꓪ ꓟ ꓟꓴꓽ ꓗꓪ_ ꓐꓰ ꓠꓯꓸ ꓘꓪ ꓗꓪ ꓟ ꓟꓲ ꓠꓯ ꓔꓯ ꓕꓱ ꓡꓱ ꓘꓴ_ ꓡꓳ꓿” ꓖꓪ 50ꓽ 3-4ꓼ ꓬꓰ 30ꓽ6ꓼ ꓠꓰ 2ꓽ10꓿
	“ꓖꓳ ꓕꓯ ꓟꓲ ꓠꓯ ꓗꓪ ꓟ ꓪ ꓔꓲ ꓐꓴ_ ꓐꓰ꓾ ꓢꓲꓽ ꓒ ꓓꓽ ꓟ ꓐꓴ_ ꓐꓰ꓾ ꓚꓳ ꓑꓸ ꓐꓴ_ ꓐꓰ꓾ ꓚꓳ ꓪꓴꓸ ꓥ ꓕ ꓑꓳ ꓠꓬ꓾ ꓪ ꓚꓲ ꓗꓪ ꓟ ꓟꓵꓽ ꓘꓴꓻ_ ꓐꓰ ꓭ ꓘꓴ ꓗꓪ ꓑꓬꓺ ꓙꓰ ꓢꓲ꓾ ꓬꓲ ꓪ ꓠꓬ ꓪ ꓚꓲ_ ꓐꓰ ꓭ ꓔꓯ꓾ ꓥꓪ ꓠꓴꓽ ꓖꓳ ꓓꓱ ꓗꓪ ꓐꓱꓽ ꓩꓴ ꓡꓯ꓾ ꓙꓵꓽ ꓠꓬꓲꓸ ꓕꓲꓺ ꓗꓪ ꓠꓬꓲꓸ ꓠꓸ ꓢꓴ ꓬꓲ ꓒꓬꓱꓽ ꓟꓬ_ ꓐꓰ꓾ ꓮ ꓣꓳ ꓤ ꓦꓶꓻ ꓠꓲꓹ ꓗꓪ ꓐꓰ ꓥꓪ ꓠꓴꓽ ꓔꓯ ꓛꓸ ꓔ ꓖꓶ ꓡꓯ꓿ ꓮ ꓡꓲꓳ ꓐꓯ ꓠꓬ ꓬꓲ ꓪ ꓠꓲꓹ ꓟ ꓦꓶꓻ_ ꓟ ꓦꓬ ꓠꓬꓲ ꓓꓽ ꓟ ꓛꓲ ꓡꓻꓳ꓿ ꓮ ꓟ ꓦꓰꓼ ꓞꓹ ꓘꓴ ꓢꓰꓽ꓾ ꓐꓰ꓾ ꓐꓯ_ ꓡꓳ꓿ ꓟꓳ 6ꓽ15-17꓿
	ꓙ ꓘꓶꓽ_ ꓟ ꓢꓯꓼ ꓥ_ ꓟꓲ ꓟꓽ ꓑ ꓙꓽꓳ꓿ ꓗꓶꓸ ꓗꓴ_ ꓟ ꓟꓷ ꓠꓷ ꓥ_ ꓟꓲ ꓚꓵꓸ ꓗꓷꓳ꓿ ꓪ ꓘꓴ_ ꓟ ꓢꓯꓼ_ ꓐꓰ ꓥꓴꓻ_ ꓟ ꓢꓯꓼ ꓡꓰꓽ ꓟꓽ ꓥ ꓠꓬ ꓠꓱ ꓐ ꓮ ꓫꓵꓽ ꓢꓯꓼ ꓔꓯ_ ꓟꓲ ꓟꓽ ꓑ ꓙꓽꓳ꓿ ꓬꓲ ꓪ ꓡꓰ ꓙ ꓘꓶꓽ ꓗꓷ ꓟ ꓙꓲ-ꓢꓴ ꓒꓬꓱꓽ ꓔꓯ ꓬꓲ ꓪ ꓡꓳꓸ ꓟꓽ ꓑꓶ ꓠꓬꓲ꓾ ꓭ ꓛꓲ ꓠꓬꓲꓽ ꓗꓴꓸ ꓚꓸꓼ ꓗꓪ ꓔꓵꓸ ꓖꓶ ꓡ ꓠꓹ ꓟ ꓬꓲ ꓪ ꓓꓰꓽ ꓔꓬ_ ꓡꓳ꓿ ꓫꓵꓻ ꓘꓷꓽ ꓡꓰ ꓢꓴ ꓠꓬ ꓬꓲ ꓪ ꓠꓸ ꓑꓳ ꓗꓪ ꓑ ꓙ ꓡ_ ꓟ ꓢꓯꓼ ꓔꓯ ꓢꓷꓸ_ ꓡꓳ꓿ ꓓꓵꓽ ꓙ ꓒꓳꓹ ꓬꓲꓼ ꓡ ꓠꓹ ꓟ ꓠꓴꓽ ꓠꓴꓽ ꓤ_ ꓐꓰ ꓘꓶꓸ ꓖꓶ_ ꓟ ꓙꓲ-ꓢꓴ ꓢꓯꓼ ꓔꓯ ꓬꓲ ꓪ ꓟꓽ ꓠꓽ ꓠꓽ ꓑ ꓙ ꓠꓬꓲ ꓗꓷꓳ꓿ ꓢꓯꓼ ꓖꓳ ꓟ ꓡꓰ ꓬꓲ ꓪ ꓟꓽ ꓒꓵꓽ ꓟꓽ ꓚꓬꓺ ꓬꓰ ꓗꓷ ꓟ ꓬꓲꓼ ꓠꓬꓲꓸ ꓖꓶ ꓘꓶꓽ_ ꓐꓰ ꓬꓲ ꓪ ꓡꓰ ꓡꓳꓺ ꓩꓴ ꓗꓷ ꓟ ꓘꓴꓻ ꓢꓯꓼ ꓖꓳ ꓟ ꓔꓯ ꓬꓲ ꓪ ꓓꓵ ꓙ ꓛꓲ ꓡ_ ꓡꓳ꓿ ꓢ 9ꓽ5ꓼ ꓚꓰ 33ꓽ11ꓼ ꓜꓱ 1ꓽ24-25꓿
	ꓡꓯ ꓐꓳ ꓔꓶ ꓓꓴ ꓗꓪ ꓥꓳꓺ ꓞꓹ ꓟ ꓙꓲ-ꓢꓴ ꓔꓯ ꓤꓲꓺ ꓑꓬꓺ ꓢꓴ ꓐꓴ_ ꓟꓲ ꓖꓳ ꓗꓪ ꓔꓬ_ ꓡꓳ꓿ “ꓬꓰ-ꓢꓴ ꓡꓰ ꓬꓲ ꓔꓯ꓾ ꓠꓴ ꓐꓯ_ ꓟ ꓥ ꓡꓳ꓿ ꓖꓳ ꓡꓱ ꓥ_ ꓟꓲ ꓥꓪ ꓠꓴꓻ ꓪ ꓔꓯ ꓐꓯ ꓖꓶ_ ꓠꓬꓲ꓾ ꓕꓱ ꓡꓱ ꓖꓳ ꓑꓳ ꓡ ꓞꓳ ꓮ ꓐꓲ ꓠꓽ꓾ ꓪꓽ ꓠꓬꓲ ꓢꓴ ꓬꓲ ꓡꓯꓼ ꓙꓻ ꓕꓲ ꓛꓱꓽ ꓗꓪ ꓠꓬꓲꓸ ꓠꓸ ꓔꓬ ꓟ_ ꓐꓰ꓾ ꓟꓴ ꓗꓪ ꓗꓪ ꓟ ꓟꓴ ꓗꓴꓸ ꓜꓶꓽ ꓢꓲ ꓡ_ ꓟ ꓔꓯ ꓠꓴ ꓪ ꓟꓳꓻ_ ꓥꓳ꓾” (ꓟ 26ꓽ64꓿) ꓐꓯ_ ꓟ_ ꓡꓰ ꓐꓰ꓾ ꓐꓬꓱꓼ ꓡꓱꓼ ꓡꓱ ꓟ ꓢꓲꓺ ꓒ ꓔꓯ ꓬꓲ ꓪ ꓟꓳꓻ ꓪ_ ꓟ_ ꓡꓰꓽ ꓟꓽ ꓞꓲ꓾ ꓢꓲꓺ ꓒ ꓠꓬ ꓪꓴ-ꓢ ꓡꓯ ꓙ ꓕꓲ ꓛꓱꓽ ꓗꓪ ꓠꓬꓲꓸ ꓠ ꓔꓬ ꓟ ꓔꓯ ꓬꓲ ꓪ ꓟꓳꓻ ꓪ_ ꓥꓳ꓿ ꓙꓲ-ꓢꓴ ꓬꓲꓸ ꓟꓬꓱꓺ ꓔꓯ ꓙ ꓘꓶꓽ ꓢꓴ ꓒꓲ-ꓡ ꓪ ꓔꓲ ꓥ_ ꓟꓲ ꓖꓳ ꓗꓪ ꓔꓬ_ ꓡꓳ꓿ ꓙꓲ-ꓢꓴ ꓪꓴ ꓓꓵ ꓗꓪ ꓛꓴꓽ ꓠꓽ ꓦꓳꓹ ꓦꓳꓹ ꓖꓶ ꓢꓴ_ ꓐꓰ ꓙꓲ-ꓢꓴ ꓔꓯ ꓙꓵꓽ ꓓꓻ ꓬꓲ ꓚꓬꓼ ꓖꓶ ꓢꓴ ꓐꓴ_ ꓐꓰ꓾ ꓙꓲ-ꓢꓴ ꓔꓯ ꓤꓲꓺ ꓠꓹ ꓟ ꓬꓲ ꓟꓲ ꓙꓬ ꓗꓪ ꓟꓳꓼ ꓡꓰ ꓢꓴ_ ꓐꓰ꓾ ꓙꓲ-ꓢꓴ ꓔꓯ ꓟꓷꓽ ꓶꓻ ꓔꓲꓸ ꓧꓳꓽ ꓢꓴ ꓥ_ ꓟꓲ ꓖꓳ ꓗꓪ ꓔꓬ_ ꓡꓳ꓿ ꓬꓲ ꓪ ꓠꓬ ꓢꓲꓺ ꓒ ꓟꓲ ꓙꓬ ꓗꓪ ꓐꓰ ꓛꓰꓹ ꓑꓬ ꓙꓰ ꓠꓹ ꓟ ꓢꓯꓼ ꓕꓵꓼ ꓔꓬ_ ꓡꓳ꓿ ꓙꓲ-ꓢꓴ ꓬꓲ ꓛꓲ ꓒꓯꓹ ꓡꓯ ꓒꓯꓹ ꓔꓯ ꓧꓳꓻ ꓝꓲ ꓡꓰ ꓕꓯꓼ ꓢꓴ ꓠꓬ꓾ ꓙꓲ-ꓢꓴ ꓬꓲ ꓛꓲ ꓒꓯꓹ ꓡꓯ ꓒꓯꓹ ꓒꓬꓱꓽ ꓕꓯ ꓗꓪ ꓔꓬ_ ꓡꓳ꓿ ꓠꓻ ꓓꓴ ꓔꓯ ꓟꓳꓻ ꓗꓷ ꓕꓯ ꓬꓲ ꓪ ꓙꓳꓺ ꓛꓱꓽ ꓡꓰ_ ꓡꓳ꓿
	“ꓢꓴ ꓢꓯꓼ ꓟꓬ ꓔꓯ ꓠꓽ ꓬꓲ ꓚꓬꓴꓹ_ ꓡꓳ꓿ ꓬꓲ ꓠꓬ ꓪꓴ-ꓢ ꓡꓰ ꓢꓲꓺ ꓔ ꓟ ꓙꓲ-ꓢꓴ ꓥ ꓐꓭ ꓠꓬ꓾ ꓬꓲ ꓚꓲ ꓛꓬ ꓢꓯꓼ ꓟꓬ ꓚꓬꓴꓹ ꓝꓲ꓾” ꓐꓰ ꓐꓯ ꓗꓷ ꓢꓴ꓾ ꓔꓲꓺ ꓒ ꓐꓴ_ ꓐꓰ ꓬꓴ-ꓔ ꓡ ꓞꓳ ꓠꓬ ꓪꓴ-ꓢ ꓪ ꓚꓲ ꓗꓪ ꓬꓲ ꓪ ꓬꓰ ꓗꓷ ꓟ ꓟꓬꓱꓽ ꓔꓯ ꓓꓵ ꓙ ꓛꓲ ꓡ_ ꓥꓳ꓿ “ꓬꓲ ꓔꓯ ꓕꓯꓼ ꓔꓶꓸ ꓗꓷ꓾ ꓕꓯꓼ ꓔꓶꓸ ꓗꓷ꓾” ꓐꓰ꓾ ꓧꓶꓸ ꓕꓯ ꓙꓱ-ꓣꓴ-ꓢ-ꓡꓱ ꓗ ꓘꓴꓻ_ ꓟ ꓢꓯꓼ ꓢꓶꓸ ꓟꓽ ꓞꓲ꓾ “ꓢꓲꓺ ꓒ ꓠꓬ ꓪꓴ-ꓢ ꓬꓲ ꓮ ꓐꓲ ꓥ ꓡꓳ꓾” ꓐꓰ꓾ ꓮ ꓟꓶ ꓘꓴ ꓔꓬ ꓟ ꓢꓯꓼ ꓠꓽ ꓪ ꓜꓲ ꓪꓴꓽ_ ꓡꓳ꓿ ꓖꓳ ꓟ ꓑꓶ ꓓꓴ ꓬꓲ ꓪ ꓠꓬ ꓪ ꓔꓲ ꓕꓯ ꓢꓲ ꓟ ꓪ ꓔꓲ ꓟꓲ ꓙꓬ ꓗꓪ ꓐꓰ ꓛꓰꓹ ꓙꓰ ꓠꓹ ꓟ ꓢꓯꓼ ꓕꓵꓼ ꓔꓬ_ ꓡꓳ꓿
	ꓔꓱꓹ ꓚꓵꓺ_ ꓟ ꓔꓯ ꓟꓽ ꓣꓷꓠ ꓢꓴ ꓤꓶꓻ ꓠꓯꓸꓼ ꓗꓪ ꓦꓰꓽ ꓠꓲꓹ ꓧꓪꓸ ꓛꓲ ꓡ_ ꓟ ꓝꓲꓸ ꓙꓳ_ ꓟ_ ꓡꓰ ꓐꓰ꓾ ꓙ ꓖꓳꓼ_ ꓟ ꓑꓶ ꓓꓴ ꓠꓲꓹ ꓫ_ ꓟ ꓙꓳ_ ꓡꓳ꓿ ꓖꓳ ꓡꓱ ꓥ_ ꓟꓲ ꓦꓬ ꓠꓬꓲ ꓓꓽ ꓟ ꓖꓳ ꓕꓲ ꓠꓬꓲ ꓗꓪ ꓙ ꓖꓳꓼ_ ꓟ ꓠꓽ ꓮ ꓕꓯ ꓕꓯ ꓟ ꓢꓶꓸ ꓟꓽ ꓞꓲ ꓪꓴꓽ_ ꓡꓳ꓿ ꓬꓲ ꓪ ꓙꓳꓺ ꓔꓬ ꓟ ꓝꓲ ꓗꓪ “ꓠꓬꓲ ꓠ꓾ ꓕꓱ ꓟ ꓠꓬ ꓣꓳ ꓪꓴ-ꓢ ꓥ ꓡꓳ꓿ ꓬꓲ ꓡꓰ ꓣꓳ ꓔꓯ ꓢꓯꓼ ꓟꓬ ꓝ ꓖꓶ ꓠꓹ ꓟ꓾ ꓬꓲ ꓔꓯ ꓣꓳ ꓡꓳ ꓠꓬꓹ ꓗꓷꓳ꓾” ꓐꓰ꓾ ꓢꓲ ꓫꓬ ꓢꓴ ꓐꓴ ꓡꓰ ꓘꓴꓻ ꓔꓬ ꓟ ꓢꓯꓼ ꓔꓯ ꓬꓲ ꓪ ꓑ ꓙ ꓪ_ ꓡꓳ꓿ ꓢ 25ꓽ9ꓼ ꓟ 27ꓽ42-43ꓼ ꓜꓱ 1ꓽ27꓿
	ꓙꓲ-ꓢꓴ ꓠꓬ ꓬꓲ ꓠꓯꓸꓼ ꓗꓪ ꓬꓲꓼ ꓟꓶ ꓡꓰ ꓢꓴ꓾ ꓢꓲ ꓫꓬ ꓢꓴ ꓐꓴ ꓔꓯ ꓢꓯꓸ ꓬꓲꓼ ꓡ ꓝꓲ_ ꓡꓳ꓿ ꓢꓲꓺ ꓒ ꓬꓲ ꓢꓯꓼ ꓔꓯ ꓑ ꓙ ꓢꓴ꓾ ꓞꓳ ꓫꓵꓽ ꓞꓳ ꓙꓰꓽ ꓗꓪ ꓟ ꓞꓳ ꓤ ꓐꓴ ꓠꓬ꓾ ꓕꓲ ꓞꓲꓼ ꓕꓲ ꓑ ꓟ ꓢꓯꓼ ꓟꓬ ꓗꓪ ꓓꓵꓽ ꓡꓰ ꓪ_ ꓥꓳ꓿ ꓫꓵꓻ ꓓꓴꓽ ꓗꓪ ꓐꓰ ꓡꓲꓹ ꓙꓰ ꓢꓲ ꓫꓵꓻ ꓟꓽ ꓗꓴꓸ ꓟ ꓢꓯꓼ ꓟꓬ ꓟꓶ ꓡꓰ ꓢꓴ ꓐꓴ ꓡꓰ꓾ “ꓫꓵꓻ_ ꓟꓻꓳ꓾ ꓠꓴ ꓧꓪꓸ ꓡꓰ_ ꓟ ꓮ ꓡꓲ ꓗꓪ ꓓꓹ_ ꓡ? ꓫꓵꓻ_ ꓟꓻꓳ꓾ ꓠꓴ ꓔꓶꓸ ꓓꓴ ꓤꓲꓽ ꓮ ꓡꓲ ꓗꓪ ꓓꓹ_ ꓡꓳ?” ꓐꓰ꓾ ꓘꓴꓻ ꓔꓴ ꓡ_ ꓡꓳ꓿ 1 ꓡꓱ 15ꓽ55꓿ 
	ꓬꓲ ꓪ ꓮ ꓙꓵꓽ ꓠꓬ ꓬꓲ ꓪ ꓔꓯ ꓔꓵꓸ ꓗꓷ_ ꓕꓯ ꓙꓳ_ ꓟ ꓧꓪꓽ ꓖꓳ ꓓꓱ ꓠꓯꓸꓼ ꓗꓪ ꓢꓯꓸ ꓬꓲꓼ ꓡ_ ꓥꓳ꓿ ꓖꓳ ꓡꓱ ꓥ_ ꓟꓲ ꓕꓲ ꓞꓲꓼ ꓕꓲ ꓑ ꓟꓳꓽ ꓬꓰ ꓟꓽ ꓗꓴꓸ ꓟ_ ꓐꓰ꓾ ꓞꓳ ꓡꓱ ꓤ ꓕꓲ ꓣꓳ ꓔꓯ ꓙꓳ_ ꓟ ꓢꓯꓼ ꓪ ꓠꓯꓸꓼ ꓗꓪ꓾ ꓐꓲꓺ ꓜꓲꓼ_ ꓟ ꓠꓯꓸꓼ ꓗꓪ ꓢꓯꓸ ꓬꓲꓼ ꓡ_ ꓟ ꓥ ꓡꓳ꓿ ꓙꓲ-ꓢꓴ ꓠꓬ ꓒꓲꓼ ꓬꓰ ꓢꓴ ꓔꓯ ꓬꓲꓸ ꓪꓴꓸ ꓟ ꓕꓲꓸ ꓗꓪ ꓧꓳꓽ ꓔꓯꓹ ꓙꓰ ꓠꓹ ꓟ ꓬꓯꓼ ꓡ_ ꓡꓳ꓿ ꓝꓴꓲ ꓐꓲꓺ ꓞꓹ ꓟ ꓣꓳ ꓖꓳ ꓓꓱꓽ ꓔꓯ ꓬꓲ ꓐꓬꓱꓼ ꓡꓱꓼ ꓡꓱꓼ ꓟ ꓐꓲꓺ ꓞꓹ ꓟ ꓖꓳ ꓓꓱꓽ_ ꓡꓰ ꓐꓰ ꓑꓶꓸ ꓡꓰ ꓝꓲ_ ꓥꓳ꓿ ꓝꓴꓲ ꓙꓳ_ ꓟ_ ꓐꓰ ꓛꓵꓽ ꓡꓰ ꓗꓴꓸ_ ꓟ_ ꓐꓰ ꓫꓵꓻ ꓗꓴꓸ_ ꓟ ꓖꓳ ꓓꓱ ꓠꓬ ꓐꓲꓺ ꓜꓲꓼ ꓡꓳꓸ ꓐꓲꓻ ꓢꓲ꓾ ꓫꓵꓻ ꓟꓽ ꓗꓴ ꓟ ꓒꓬꓱꓼ ꓡ_ ꓡꓳ꓿ ꓝꓴꓲ_ ꓐꓰ ꓢꓯꓼ ꓐꓽ ꓓꓴ ꓮ ꓙꓵꓽ ꓠꓬ ꓡꓱ ꓜꓴ ꓗꓪ ꓜꓰꓻ ꓔꓲ ꓬꓰꓳ꓿ ꓚꓬꓴꓹ ꓟꓶ ꓡꓰ ꓢꓴ ꓬꓲ ꓪ ꓠꓬ ꓬꓲ ꓚꓰꓺ ꓬꓲ ꓪꓴꓸ ꓕꓯ ꓙꓳ_ ꓟ ꓧꓪꓽ ꓖꓳ ꓓꓱ ꓔꓯ ꓡꓯꓼ ꓛꓲ ꓬꓰ_ ꓥꓳ꓿ ꓝꓴꓲꓹ ꓗꓪ ꓐꓰ ꓡ_ ꓟ ꓙꓱꓽ ꓔ ꓟ ꓮ ꓙꓵꓽ ꓠꓬ ꓒꓲꓼ ꓬꓰꓳ꓿ ꓙꓲ-ꓢꓴ ꓬꓲ ꓦ ꓡꓱ ꓐꓳ_ ꓟ ꓚꓳ ꓑ ꓐꓴ ꓠꓬ꓾ ꓙꓲ-ꓢꓴ ꓬꓲ ꓐꓲꓺ ꓜꓲꓼ_ ꓟ ꓒꓬꓱꓽ ꓔꓯ ꓬꓲ ꓪ ꓧꓪꓽ ꓖꓳ ꓓꓱꓽ_ ꓐꓰ ꓬꓲ ꓪ ꓓꓵꓽ ꓙ ꓣꓱꓽ ꓬꓰ_ ꓟ ꓮ ꓙꓵꓽ ꓗꓪ ꓟꓳꓸ ꓖꓶ ꓔꓬ_ ꓡꓳ꓿
	ꓢꓯꓸ ꓔꓬ ꓟ ꓢꓲ ꓫꓬ ꓢꓴ ꓐꓴ ꓠꓬ ꓕꓲꓽ ꓟꓬ ꓞꓹ_ ꓗꓪ ꓞꓼ ꓐꓰ ꓑꓶꓸ ꓡꓰ_ ꓥꓳ꓿ ꓪꓴ-ꓢ ꓡꓰ ꓕꓵꓼ ꓪ ꓖꓶ ꓗꓷ ꓕꓯ ꓬꓲ ꓪ ꓠꓬ ꓫꓵꓻ ꓟꓽ ꓗꓴꓸ ꓟ ꓖꓳ ꓓꓱꓽ ꓟꓶ ꓡꓰ ꓢꓲ꓾ ꓟꓵꓽ ꓪꓴꓽ ꓗꓪ ꓙꓲ-ꓢꓴ ꓔꓯ ꓙꓵꓻ ꓬꓰ_ ꓥꓳ꓿ ꓟꓴ ꓗꓪ ꓝꓲ ꓓꓴ ꓐꓴ ꓡꓰ “ꓟꓲ ꓗꓪ ꓕꓱ ꓕꓲ ꓑꓶꓸ ꓗꓪ ꓐꓰ ꓖꓳ ꓕꓲ ꓑꓶ ꓗꓪ ꓛꓲ꓾ ꓡꓲ ꓛꓲ ꓡꓲ ꓡꓯꓼ ꓗꓪ ꓐꓰ꓾ ꓬꓲ ꓡꓰ ꓢꓲꓺ ꓔ_ ꓟ ꓔꓯ ꓬꓲ ꓡꓰ ꓘꓴ ꓜꓲꓼ ꓡ_ ꓥꓳ꓿” ꓟ 24ꓽ31꓿ ꓤ ꓠꓱ ꓤ ꓐꓴ ꓔꓯ ꓠꓬ ꓬꓲ ꓪ ꓟꓹ ꓟ ꓡꓯ ꓒꓯꓹ ꓗꓪ ꓡꓯ ꓙꓱ ꓖꓶ_ ꓥꓳ꓿ ꓫꓵꓻ_ ꓟ ꓑꓶ ꓓꓴ ꓧꓹ ꓡꓯ ꓘꓳ ꓗꓷ ꓟ ꓕꓲꓽ ꓦꓲ ꓡ ꓞꓳ ꓥ_ ꓟꓲ ꓝꓮꓲ ꓟꓳ ꓡꓯ ꓘꓳ_ ꓥꓳ꓿ ꓬꓲ ꓪ ꓠꓬ ꓝꓮꓲ ꓧꓹ ꓡꓯ ꓘꓳ_ ꓟ ꓟꓽ ꓙꓳ꓿ ꓕꓲ ꓠꓲꓹ ꓕꓲ ꓪꓺꓼ ꓗꓹ ꓛꓲ ꓟꓴ ꓖꓪ ꓖꓪ ꓢꓲ꓾ ꓫꓵꓺ ꓡꓳ ꓒꓱ ꓗꓪ ꓫꓱꓽ ꓓꓵꓽ ꓙꓰ_ ꓥꓳ꓿ ꓘꓷ 4ꓽ2꓿

ꓢꓲ ꓫꓬ_ ꓟ ꓡꓳ ꓒꓱ ꓗꓪ 

	ꓫꓬꓹ ꓫꓬꓹ ꓟꓶ ꓟꓶꓽ ꓟ ꓞꓳ ꓤ ꓐꓴ ꓠꓬ ꓙꓲ-ꓢꓴ ꓔꓯ ꓟꓬ ꓔꓱꓹ ꓡꓳꓸ ꓔꓬ_ ꓡꓳ꓿ “ꓞꓳ ꓤ ꓢꓶꓸ ꓟꓽ ꓞꓲ ꓒꓬꓱꓽ ꓟꓬ_ ꓐꓰ ꓖꓳ ꓓꓱꓽ ꓗꓪ ꓬꓲꓸ ꓓꓴꓻ ꓓꓴ ꓡꓰ” ꓟ ꓙꓲ-ꓢꓴ ꓬꓲ ꓐꓬꓱꓼ ꓡꓱꓼ ꓡꓱꓼ ꓟ ꓔꓯ ꓚꓬꓴꓹ ꓟꓶ ꓢꓴ ꓐꓴ ꓡꓳꓸ ꓠꓬꓲ ꓔꓬ_ ꓡꓳ꓿ ꓢ 52ꓽ14꓿ ꓧꓪꓸ ꓡꓰ ꓢꓴ ꓖꓳ ꓕꓲ ꓧꓳꓽ ꓔꓯ ꓙꓲ-ꓢꓴ ꓡꓰ ꓙꓵꓽ ꓪꓴꓸ ꓛꓴꓽ ꓦꓳꓹ ꓖꓶ_ ꓥꓳ꓿ “ꓮ ꓟ_ ꓟꓲ ꓟꓽ ꓢꓷ ꓟ ꓟꓬꓱꓺ”_ ꓐꓰ “ꓪꓴ-ꓢ ꓠꓬ ꓢꓲ ꓫꓬ ꓝꓲ꓾” ꓐꓯ_ ꓟ ꓕꓳ ꓶ ꓝꓳꓹ ꓐꓳ ꓔ ꓟ ꓪꓴꓸ ꓛꓴꓽ ꓬꓲ ꓪ ꓟꓶ_ ꓥꓳ꓿ ꓟꓳ 2ꓽ17꓿ ꓬꓲ ꓪ ꓡꓯ ꓒꓯꓹ ꓗꓪ ꓠꓬ ꓙꓲꓻ ꓫꓴꓽ ꓡꓯꓽ ꓗ_ ꓐꓰ ꓛꓲ ꓐꓶ ꓔꓯꓹ ꓔ_ ꓡꓳ꓿ ꓖꓳ ꓡꓱ ꓢꓲ ꓟꓴ ꓗꓪ ꓝꓲ ꓓꓴ ꓡꓰ ꓧꓳꓽ_ ꓟ ꓔꓯ ꓛꓳ ꓢꓲ ꓠꓺ ꓢꓻ_ ꓟ ꓟꓴ ꓖꓪ ꓢꓯꓼ ꓔꓯ ꓛꓰꓹ_ ꓡꓳ꓿ “ꓣꓳ ꓔꓯ ꓠꓲꓹ ꓠꓵ ꓢꓲ꓾ ꓬꓲꓸ ꓫꓵꓽ ꓡꓰ ꓣꓳ ꓝꓴꓲ ꓗꓪ ꓐꓰ ꓣꓳ ꓔꓯ ꓒꓶꓻ ꓩꓴ ꓗꓷ ꓢꓴ_ ꓐꓰ꓾ ꓣꓳ ꓔꓯ ꓗꓴꓷꓼ ꓕꓲ ꓟ ꓒꓬꓱꓼ ꓡ ꓝꓲ ꓢꓲ꓾ ꓬꓲ ꓪꓴ-ꓢ_ ꓐꓰ ꓬꓲ ꓐꓹ ꓐ ꓐꓱ ꓶ ꓔꓲꓺ ꓒ ꓐꓴ ꓒꓬꓱꓼ ꓡ ꓝꓲ ꓢꓴ ꓔꓯ ꓟꓬꓱꓺ ꓓꓳꓽ_ ꓐꓰ ꓪꓽ ꓠꓬꓲ_ ꓟ ꓕꓲ ꓞꓲꓼ ꓕꓲ ꓑ ꓙꓳ ꓝꓲ꓾” ꓐꓯ_ ꓟ ꓟꓴ ꓖꓪ ꓔꓯ ꓞꓳ ꓤ ꓥ ꓕ ꓑꓳ ꓖꓪꓺ ꓔꓬ_ ꓡꓳ꓿ ꓟꓳ 1ꓽ5-6ꓼ 2ꓽ17꓿
	ꓬꓲ ꓪ ꓒꓬꓱꓽ ꓕꓯ ꓗꓪ ꓠꓬ ꓢꓲ ꓫꓬ_ ꓟ ꓡꓳ ꓒꓱ ꓙꓳ_ ꓡꓳ꓿ ꓡꓳ ꓒꓱ ꓗ ꓘꓶ ꓔꓯ ꓙꓲ-ꓢꓴ ꓡꓰ ꓒꓴꓺ ꓗꓷ ꓟꓶ ꓕꓯ꓾ ꓔꓱꓹ ꓚꓵꓺ_ ꓟ ꓔꓯ ꓫꓺ ꓒꓵꓽ ꓗꓷ ꓢꓴ ꓐꓴ ꓠꓬ꓾ ꓡꓳ ꓒꓱ ꓠꓯꓸꓼ ꓗꓪ ꓔꓷꓹ ꓓꓵꓽ ꓙꓰ_ ꓡꓳ꓿ ꓖꓳ ꓕꓯ “ꓥꓪ ꓐꓹ ꓐ ꓡꓰ ꓖꓶ ꓡ_ ꓟ ꓶꓼ ꓤ ꓫꓱꓹ ꓤ ꓟꓶ ꓢꓴ ꓠꓴ ꓪ ꓠꓬ꓾ ꓟꓵꓽ ꓚꓰꓼ ꓟꓲ ꓚꓰꓼ ꓕ ꓑꓳ ꓠꓴꓻ ꓪ ꓐꓱ ꓶ ꓙ ꓖꓶ ꓔ ꓟ ꓗꓴꓷꓼ ꓘꓳ ꓣꓴ ꓡꓯ꓾” ꓐꓯ_ ꓟ ꓢꓯꓼ ꓔꓯ ꓑ ꓙ_ ꓡꓳ꓿ ꓟ 26ꓽ34꓿ ꓙꓲ-ꓢꓴ ꓡꓰ “ꓠꓬꓲ ꓠ꓾ ꓥꓪ_ ꓐꓰ ꓪꓴ-ꓢ ꓡꓰ ꓥꓪ ꓔꓯ ꓖꓶ ꓡ_ ꓟ ꓤ ꓠꓱ ꓐꓴ꓾” “ꓠꓴ ꓡꓰ ꓥꓪ ꓔꓯ ꓖꓶ ꓡ ꓢꓴ ꓐꓴ_ ꓐꓰ ꓕꓲ ꓪꓺꓼ ꓔꓬ ꓕꓯ ꓥꓪ ꓬꓲ ꓪ ꓔꓯ ꓠꓬꓲ ꓙ_ ꓡꓳ꓾” ꓐꓯ_ ꓡꓳ꓿ ꓦꓲ 2ꓽ13ꓼ ꓬꓳ 17ꓽ12꓿ ꓚꓲ ꓛꓬ ꓒꓬꓱꓽ ꓔꓯ ꓛꓳ ꓢꓲ ꓚꓰꓼ ꓔ ꓢꓴ_ ꓐꓰ꓾ ꓝꓴꓲ ꓟꓽ ꓙꓳ ꓟ ꓚꓲ ꓛꓬ_ ꓐꓰ ꓧꓳꓹ_ ꓟ ꓚꓬꓴꓹ ꓟꓶ ꓢꓴ ꓐꓴ ꓔꓯ ꓪꓴ-ꓢ ꓡꓳꓸ ꓠꓬꓲ ꓢꓲ꓾ ꓬꓲ ꓮꓽ ꓘꓶꓸ ꓠꓲꓹ ꓒꓴ_ ꓡꓳ꓿
	ꓮꓸ ꓓꓲꓽ ꓥꓶꓺ_ ꓟ ꓫ ꓙꓵꓻ ꓓꓴ_ ꓐꓰ ꓫ ꓔꓳ ꓫ ꓒꓯꓼ ꓟ ꓜꓲꓽ ꓢꓲ ꓚꓲ ꓛꓬ ꓡꓰ ꓚꓬꓴꓹ ꓗꓷ ꓟ ꓶꓻ ꓟꓬ ꓐꓴ ꓔꓯ ꓟꓴ ꓗꓪ ꓗꓴꓷꓼ ꓗꓪ ꓡꓳꓸ ꓟꓳ ꓗꓷ ꓕꓯ꓾ ꓬꓲ ꓥ_ ꓟꓲ ꓮꓽ ꓘꓶꓸ ꓗꓹ ꓛꓲ ꓠꓲꓹ ꓒꓴ_ ꓡꓳ꓿ ꓚꓬꓴꓹ ꓟꓶ ꓢꓴ ꓐꓴ ꓥ_ ꓟꓲ ꓙꓲ-ꓢꓴ_ ꓐꓰ ꓕꓲ ꓪꓺꓼ ꓗꓹ ꓛꓲꓽ_ ꓡꓳ꓿ ꓬꓲ ꓪ ꓡꓰ ꓪ ꓘꓴ ꓙ_ ꓟ꓾ ꓶꓼ ꓓꓳꓽ ꓚꓺ ꓟꓸ ꓖꓶ_ ꓟ_ ꓐꓰ ꓣꓱꓽ ꓙ_ ꓟ ꓗꓪ ꓐꓰ ꓚꓬꓴꓹ ꓟꓶ ꓡꓰ ꓢꓴ ꓛꓳ ꓒꓯꓹ ꓐꓴ ꓔꓯ ꓡꓳꓸ ꓟꓳ ꓗꓷ ꓕꓯ꓾ ꓬꓲ ꓪ ꓗꓹ ꓛꓲ_ ꓡꓳ꓿ ꓚꓲ ꓛꓬ ꓑꓶ ꓓꓴ ꓚꓬꓴꓹ ꓟꓶ ꓢꓴ ꓔꓯ ꓡꓳꓸ ꓟꓳ_ ꓕꓯ꓾ ꓬꓲ ꓪ ꓠꓲꓹ ꓟ ꓠꓯꓸꓼ ꓗꓪ ꓗꓹ ꓛꓲ_ ꓟ ꓒꓻ ꓐꓲꓸꓼ ꓘꓳ ꓣꓴ ꓟꓶ_ ꓡꓳ꓿ ꓬꓴ 24꓿

ꓮ-ꓓꓯ ꓠꓬꓲꓽ ꓣꓳ ꓟꓳ ꓡꓯ ꓘꓳ_ ꓟ

	ꓪꓴ-ꓢ ꓬꓲ ꓢꓲ ꓫꓬ_ ꓟ ꓡꓳ ꓒꓱ ꓗꓪ ꓐꓰ ꓚꓬꓴꓹ ꓟꓶ ꓢꓴ ꓔꓯ ꓘꓳ ꓣꓴ ꓔꓬ ꓕꓯ꓾ ꓗꓹ ꓛꓲ ꓠꓲꓹ ꓡꓰ ꓘꓴꓻ_ ꓟ ꓢꓯꓼ ꓓꓽ ꓟ ꓕꓲ ꓟ ꓔꓯ ꓬꓲ ꓪ ꓑ ꓙ_ ꓡꓳ꓿ ꓮ-ꓓꓯ ꓠꓬꓲꓽ ꓣꓳ ꓟꓳꓻ ꓡꓯ ꓘꓳ_ ꓥꓳ꓿ ꓪꓴ-ꓢ ꓬꓲ ꓮ ꓐꓲ ꓠꓬ ꓞꓳ ꓤ ꓮ ꓙꓵꓽ ꓟ ꓐꓹ ꓐ ꓥ ꓟ ꓮ-ꓓꓯ ꓔꓯ ꓘꓳ ꓣꓴ ꓠꓹ ꓟ꓾ ꓡꓯ ꓒꓯꓹ ꓛꓱꓺ ꓢꓲ ꓦꓴ ꓠꓬꓹ ꓔꓬ_ ꓡꓳ꓿ ꓮ-ꓓꓯ ꓠꓽ ꓬꓲ ꓡꓰ ꓚꓰꓼ ꓔ_ ꓟ ꓥ ꓡꓳ꓿ ꓮ-ꓓꓯ ꓑꓶ ꓓꓴ ꓬꓲ ꓖꓳ ꓓꓱꓽ ꓗꓪ ꓠꓻ ꓓꓴ ꓓꓴ ꓡꓰ ꓟ ꓥ ꓡꓳ꓿ ꓠꓻ ꓓꓴ ꓖꓳ ꓟ ꓔꓯ ꓮ-ꓓꓯ ꓟꓳꓻ ꓗꓷ ꓕꓯ꓾ ꓬꓲ ꓠꓬ ꓙꓲ-ꓢꓴ ꓛꓲ ꓔꓲꓺ ꓗꓪ ꓟꓳꓼ ꓡꓰ_ ꓡꓳ꓿ ꓖꓳ ꓕꓯ ꓙꓲ-ꓢꓴ ꓡꓰ ꓬꓲ ꓔꓯ ꓔꓴꓺ ꓡ ꓝꓲ ꓢꓲ꓾ ꓕꓲ ꓞꓲꓼ ꓕꓲ ꓑ ꓔꓬ ꓠ ꓗ_ ꓟ ꓬꓲ-ꓓꓰꓺ ꓦꓲꓻ ꓔꓯ ꓡꓳꓸ ꓠꓬꓲ ꓠꓹ ꓟ ꓮ-ꓓꓯ ꓔꓯ ꓕꓵꓼ ꓪ ꓖꓶ_ ꓡꓳ꓿
	ꓗꓳꓸ ꓗꓷ ꓟ ꓮ-ꓓꓯ ꓬꓲ ꓤꓶꓻ ꓠꓬ ꓠꓲꓹ ꓫ ꓓꓴ ꓐꓲꓺ ꓞꓹ_ ꓡꓳ꓿ ꓞꓰꓻ ꓡꓰ ꓟ ꓢꓲꓹ ꓒꓬꓽ꓾ ꓢꓰꓼ ꓔꓲꓺ ꓓꓴ ꓙꓱꓽ ꓤ_ ꓐꓰ꓾ ꓢꓲ ꓫꓬ_ ꓟ ꓔꓯ ꓐꓬꓺ ꓡꓰ ꓝꓲ_ ꓟ ꓤꓰꓽ ꓞꓹ ꓖꓴ ꓕꓱ ꓟꓬ ꓫꓵꓽ ꓡꓰ ꓮ-ꓓꓯ ꓔꓯ ꓬꓲ ꓬꓰ ꓗꓷ ꓟ ꓝꓴꓲ ꓔꓯ ꓓꓵꓽ ꓙ ꓛꓲ ꓡ ꓝꓲ_ ꓡꓳ꓿ ꓝꓴꓲ ꓮ ꓙꓵꓽ ꓟ ꓬꓲ ꓚꓰꓺ ꓓꓰꓺ ꓪ ꓡꓰ ꓟ ꓑꓶ ꓓꓴ ꓬꓲ ꓠꓲꓹ ꓟ ꓫꓸ ꓗꓷꓳ꓿ ꓖꓳ ꓡꓱ ꓥ_ ꓟꓲ ꓬꓲ ꓟꓽ ꓫꓵꓻ ꓢꓰꓽ ꓕꓯ ꓬꓲ ꓠꓬ ꓬꓲ ꓚꓲ ꓛꓬ ꓝꓴꓲ ꓗꓪ ꓐꓰ ꓚꓵ ꓚꓵꓺ ꓓꓵꓽ ꓙ ꓒꓳꓹ ꓬꓲꓼ ꓡ ꓗꓷꓳ꓾ ꓢꓯꓸ ꓬꓲꓼ ꓡ_ ꓟꓔꓯ ꓬꓲ ꓥꓳꓺ ꓡꓳꓸ ꓗꓷꓳ꓿ ꓮ ꓟꓶ ꓠꓽ ꓙꓲ-ꓢꓴ ꓬꓰ_ ꓟ ꓝꓴꓲ ꓑꓲꓸ ꓓꓴ ꓟꓬꓱꓽ ꓑꓶ ꓓꓴ ꓬꓲ ꓠꓬ ꓬꓲ ꓝꓴꓲ ꓟꓽ ꓬꓰ ꓧꓶꓸ ꓕꓯ ꓟ ꓤꓶꓻ ꓗꓪ ꓚꓱꓹ ꓬꓲꓼ ꓛꓲ ꓡꓻꓳ꓿
	ꓬꓲ-ꓓꓰ ꓐꓱ ꓗꓪ ꓝꓮꓲ ꓕꓲ ꓧꓪꓹ ꓧꓳꓽ ꓛꓲ ꓡ ꓗꓷ ꓟ ꓮ-ꓓꓯ ꓠꓬ꓾ ꓬꓲ ꓝꓴꓲ ꓟꓽ ꓬꓰ ꓧꓶꓸ ꓕꓯ꓾ ꓬꓲ ꓮꓸ ꓓꓲꓽ ꓠꓲꓹ ꓒꓴ_ ꓟ ꓢꓲꓹ ꓜꓲꓻ ꓔꓯ ꓡꓳꓸ ꓟꓳ_ ꓡꓳ꓿ ꓢꓲꓹ ꓜꓲ ꓖꓳ ꓟ ꓗꓪ ꓟ ꓢꓶꓹ ꓢꓶꓽ ꓔꓯ ꓧꓶꓸ ꓕꓯ ꓬꓲ ꓮꓽ ꓘꓶꓸ ꓖꓳꓺ ꓗꓳꓸ ꓡ_ ꓡꓳ꓿ ꓬꓲ ꓚꓲ ꓛꓬ ꓡꓰ ꓫꓬꓹ ꓡꓲꓸ ꓖꓶ ꓗꓷ ꓟ ꓛꓱꓼ ꓡꓱꓼ ꓚꓺ ꓔꓯ ꓥ_ ꓟꓲ ꓬꓲ ꓡꓳꓸ ꓟꓳ_ ꓡꓳ꓿ ꓐꓱꓺ ꓖꓳ ꓟ ꓠꓽ ꓚꓵꓺ ꓚꓵꓺ ꓧꓶꓸ ꓕꓯ ꓟ ꓬꓲ-ꓓꓰ ꓐꓱ ꓥ ꓡꓳ ꓟꓽ꓿
	ꓚꓬꓴꓹ ꓢꓲꓺ ꓒ ꓡꓰ ꓬꓲ ꓔꓯ ꓢꓯꓼ ꓟꓬ ꓢꓲꓹ ꓜꓲꓻ ꓗꓪ ꓧꓳꓽ ꓙꓰ ꓢꓲ꓾ ꓢꓯꓼ ꓟꓬ ꓢꓶꓹ ꓢꓶ ꓜꓽ ꓝꓲ_ ꓡꓳ꓿ ꓖꓳ ꓗ ꓠꓯ ꓚꓬꓴꓹ ꓟꓶ ꓡꓰ ꓟ ꓬꓲ ꓞꓲꓼ ꓤ ꓡꓯꓹ ꓤ ꓔꓯ ꓮ-ꓓꓯ ꓡꓳꓸ ꓟꓳ ꓗꓷ ꓕꓯ꓾ ꓬꓲ ꓠꓬ ꓞꓼ ꓐꓰ ꓚꓰꓼ ꓢꓴ ꓢꓲꓺ ꓒ ꓬꓲ ꓛꓲ ꓔꓲꓺ ꓗꓪ ꓟꓳꓼ ꓡꓰ ꓢꓲ꓾ ꓬꓲ ꓛꓲ ꓒꓯꓹ ꓔꓯ ꓪꓳꓺ ꓔ_ ꓡꓳ꓿ ꓖꓳ ꓗ ꓠꓯ ꓬꓲ ꓡꓰ ꓫꓵꓺ ꓛꓲ ꓐꓶ ꓛꓰꓹ ꓗꓷ ꓕꓯ꓾ ꓚꓬꓴꓹ ꓟꓶ ꓡꓰ ꓢꓴ ꓮ ꓙꓵꓽ ꓠꓬ꓾ “ꓢꓰꓼ ꓗꓷ ꓬꓲ ꓟ ꓮ ꓣꓳ ꓤ ꓠꓬ꓾ ꓟꓬꓱꓺ ꓓꓳꓽ_ ꓐꓰ꓾ ꓫꓱꓸ ꓖꓶ_ ꓟ ꓟꓶ ꓒꓵꓽ_ ꓡꓳ꓾” ꓐꓰ꓾ ꓧꓪꓸ ꓡꓰ_ ꓟ ꓟꓴꓽ ꓖꓪꓽ ꓔꓯ ꓖꓪ_ ꓡꓳ꓿ ꓟꓳ 5ꓽ12꓿ ꓮ-ꓓꓯ ꓕꓲ ꓦꓲ ꓘꓴꓽ ꓡꓱꓸꓼ ꓙꓲ-ꓢꓴ ꓔꓯ ꓫꓱꓸ ꓖꓶ ꓔꓬ_ ꓕꓯ꓾ ꓬꓲ ꓪ ꓪꓴꓸ ꓛꓴꓽ ꓔꓯ ꓠꓬ ꓙꓲ-ꓢꓴ ꓛꓲ ꓔꓲꓺ ꓗꓪ ꓗꓶ ꓔ_ ꓡꓳ꓿ ꓮ-ꓓꓯ ꓝꓴꓲ ꓬꓰ_ ꓕꓯ ꓥꓴꓻ ꓗꓷ ꓟ ꓟꓴ ꓗꓪ ꓝꓲ ꓓꓴ ꓐꓴ ꓠꓬ꓾ ꓙꓲ-ꓢꓴ ꓟꓬꓱꓺ ꓔꓯ ꓙꓵꓻ ꓢꓲ ꓚꓬꓴꓹ ꓟꓶ ꓡꓰ ꓢꓴ ꓔꓯ ꓘꓳ ꓣꓴ ꓠꓹ ꓟ꓾ ꓡꓳ ꓒꓱ ꓗ ꓘꓶ ꓔꓯ ꓒꓴꓺ ꓗꓷ ꓕꓯ꓾ ꓗꓹ ꓛꓲ ꓠꓲꓹ ꓒꓴ ꓔꓬ_ ꓡꓳ꓿ ꓫꓴꓹ ꓣꓴ_ ꓟ ꓚꓴꓽ ꓬꓲꓹ ꓬꓰ ꓧꓪꓸ ꓡꓰ ꓟ ꓔꓯ ꓮ ꓟꓶ ꓬꓲ ꓪ ꓡꓳꓸ ꓟꓳ ꓡꓰ ꓠꓬꓲ꓾ ꓬꓲ ꓪ ꓥ_ ꓟꓲ ꓮ-ꓓꓯ ꓕꓲ ꓦꓲ ꓘꓴꓽ ꓢꓴ_ ꓐꓰ ꓕꓲ ꓪꓺꓼ ꓗꓹ ꓛꓲ_ ꓡꓳ꓿
	“ꓮ ꓔꓳꓸ ꓦꓱꓹ ꓞꓹ_ ꓟ ꓠꓬꓺ ꓐꓺ ꓬꓲꓻ ꓡꓴꓽ ꓐꓱ_ ꓡꓰ ꓐꓰ ꓗ_ ꓟ ꓕꓲ ꓟ_ ꓐꓰ꓾ ꓓꓴꓽ ꓪꓴꓻ_ ꓐꓰ ꓬꓲ ꓐꓬꓱꓽ_ ꓐꓰ꓾ ꓬꓲ ꓟꓬꓱꓺ ꓵꓺ ꓟꓬꓱꓺ ꓔꓯ ꓧꓪꓸ ꓡꓰ ꓢꓴ ꓠꓬ꓾” “ꓠꓬꓺ ꓐꓺ ꓬꓲ ꓡꓴꓽ ꓐꓱ” ꓘꓶꓽ ꓗꓪ ꓦꓰꓼ ꓞꓹ ꓔꓬ_ ꓡꓳ꓿ ꓞꓳ ꓤ ꓗꓳ ꓡꓳ ꓗꓪ ꓐꓰ ꓚꓬꓴꓹ ꓟꓶ ꓡꓰ ꓢꓴ ꓕꓲ ꓫꓬꓹ ꓡꓲ ꓟꓶꓽ ꓡꓲ ꓔꓴ ꓣꓳ ꓠꓬ꓾ “ꓟꓳ-ꓫꓲ ꓟꓴ ꓖꓪ_ ꓐꓰ ꓮ ꓣꓳ ꓤ ꓟꓴ ꓖꓪ” ꓥ ꓟ ꓟꓴ ꓖꓪ ꓫꓵꓼ ꓔꓯ ꓖꓪꓺ ꓔꓬ_ ꓡꓳ꓿ ꓟꓳ 15ꓽ2-3꓿ ꓖꓳ ꓕꓲ ꓫꓬꓹ ꓡꓲ ꓟꓶꓽ ꓡꓲ ꓔꓴ ꓣꓳ_ ꓡꓰꓽ ꓟꓽ ꓥ ꓠꓬ꓾ ꓟꓴ ꓖꓪ ꓫꓵꓼ ꓖꓳ ꓟ ꓔꓯ ꓠꓱ ꓐꓯ ꓢꓴ ꓮꓽ ꓟ_ ꓟꓲ ꓟꓽ ꓖꓪꓺ ꓗꓴꓸ꓿ ꓮ ꓡꓲꓳ ꓐꓯ ꓠꓬ “ꓮ ꓣꓳ ꓤ ꓮ ꓡꓲ ꓗꓪ ꓙꓰ_ ꓟꓲ꓾ ꓬꓲ ꓔꓯ ꓛꓳ ꓙꓰ ꓢꓴ” ꓐꓴ_ ꓡꓰꓽ ꓟꓴ ꓖꓪ ꓖꓳ ꓟ ꓔꓯ ꓖꓪꓺ ꓠꓬꓲ_ ꓡꓳ꓿ ꓠꓱ ꓐꓯ ꓢꓴ ꓠꓽ ꓟꓴ ꓖꓪ ꓖꓳ ꓕꓲ ꓚꓱꓹ ꓔꓯ ꓟꓽ ꓖꓪꓺ ꓠꓬꓲ꓿ ꓝꓮꓲ ꓬꓲ ꓪ ꓠꓬ ꓢꓯꓸ ꓔꓬ ꓢꓴ ꓗꓳ ꓡꓳ ꓗꓪ ꓐꓰ ꓬꓲ ꓪꓴꓸ ꓚꓬꓴꓹ ꓟꓶ ꓡꓰ ꓢꓴ ꓥ ꓡꓳ꓿ ꓟꓳ 14ꓽ1-5꓿ ꓟꓲ ꓠꓯ ꓕꓯ ꓢꓲ ꓗꓪ ꓞꓳ ꓤ ꓙꓳ ꓡ ꓕ ꓑꓳ ꓕꓲ ꓧꓪꓹ ꓥ_ ꓟꓲ ꓟꓽ ꓔꓳꓹ ꓜꓳꓽ ꓠꓬꓲ ꓟ ꓫꓸ ꓙꓵꓻ ꓓꓴ ꓔꓯ ꓬꓲ ꓪ ꓜꓲꓽ ꓗꓳꓸ ꓡ ꓗꓷꓳ꓿ ꓬ-ꓗꓴ ꓫ ꓙꓵꓻ_ ꓟ ꓦꓬ ꓠꓬꓲ ꓔꓯ ꓥ_ ꓟꓲ ꓬꓲ ꓪ ꓜꓲꓽ ꓗꓳꓸ ꓡ ꓗꓷꓳ꓿ ꓪꓴ-ꓢ ꓡꓰ ꓡꓳꓹ ꓬꓰ_ ꓟ ꓐꓯ ꓟꓴ ꓘꓶꓽ_ ꓕꓯ ꓥ_ ꓟꓲ ꓬꓲ ꓪ ꓠꓬ ꓜꓲꓽ ꓟꓳꓽ ꓟꓽ ꓙꓳ ꓙꓳ ꓦꓰꓼ ꓗꓳꓸ ꓡ_ ꓡꓳ꓿ ꓬꓲ ꓪ ꓠꓬ “ꓮ ꓣꓳ ꓤ ꓫꓵꓽ ꓗꓪ ꓬꓲ ꓪ ꓐꓵ ꓞꓶ ꓞꓲꓽ” ꓗꓳꓸ ꓡ_ ꓡꓳ꓿ “ꓬꓲ ꓪ ꓟꓷ ꓠꓷ ꓗꓪ ꓠꓬ ꓮ ꓫꓵ ꓗꓶꓸ_ ꓟ ꓟꓽ ꓓꓯꓹ꓿ ꓬꓲ ꓪ ꓠꓬ ꓮ ꓫꓵꓽ ꓓꓰꓺ ꓖꓴ ꓟꓽ ꓙꓳ꓿” “ꓬꓲ ꓪ ꓠꓬ ꓕꓱ ꓡꓱ ꓖꓳ ꓑꓳ ꓟꓽ ꓦꓰꓼ ꓟꓷꓼ ꓡꓻꓳ꓾ ꓢꓲꓼ_ ꓟꓲ ꓝꓮꓲ ꓟꓽ ꓢꓲꓼ ꓡꓻ꓾ ꓟꓲꓽ ꓟꓲꓻ_ ꓐꓰ ꓞꓻ_ ꓟ ꓮ ꓫꓵꓽ_ ꓟꓲ ꓬꓲ ꓪ ꓔꓯ ꓟꓽ ꓔꓶꓸ ꓡꓻꓳ꓿ ꓮ ꓡꓲꓳ ꓐꓯ ꓠꓬ ꓙꓵꓽ ꓠꓬꓲꓸ ꓕꓲ ꓗꓳꓺ ꓡꓳ ꓗꓪ ꓟ ꓮ ꓣꓳ ꓤ ꓠꓬ꓾ ꓬꓲ ꓪ ꓔꓯ ꓦꓵꓻ ꓙ ꓢꓲ꓾ ꓢꓯꓼ ꓟꓬ ꓬꓲ ꓙꓬ ꓬꓲꓸ ꓝꓳꓹ ꓟꓶ ꓗꓪ ꓬꓲ ꓪ ꓔꓯ ꓧꓳꓽ ꓛꓲ ꓬꓰ_ ꓥꓳ꓿ ꓬꓲ ꓪ ꓟꓬ ꓢꓶꓽ ꓗꓪ ꓟ ꓟꓬꓺ ꓐꓰꓺ ꓮ ꓙꓵ ꓠꓬ ꓪꓴ-ꓢ ꓡꓰ ꓫꓵꓹ ꓖꓶ_ ꓥꓳ꓾ ꓐꓯ_ ꓡꓳ꓿” ꓟꓳ 7ꓽ14-17ꓼ 14ꓽ1-5ꓼ 7ꓽ16-17꓿

ꓟꓬꓱꓺ ꓓꓳꓽ ꓙꓳ_ ꓟ ꓚꓬꓴꓹ ꓟꓶ ꓢꓴ

	ꓪꓴ-ꓢ ꓤ ꓠꓱ ꓐꓴ ꓠꓬ ꓕꓲ ꓤꓶꓻ ꓡꓰ ꓕꓲ ꓤꓶꓻ ꓗꓪ ꓣꓳꓺ_ ꓟ ꓙ ꓖꓴ ꓔꓯ ꓫꓱꓽ ꓗꓳꓸ ꓡ_ ꓡꓳ꓿ ꓬꓲ ꓪ ꓤꓶꓻ ꓔꓯ ꓠꓬ ꓫ ꓙꓵꓻ ꓓꓴ ꓮꓸ ꓔꓳꓸ ꓡꓰ ꓢꓲ ꓫꓬ ꓡꓰ ꓝꓲ_ ꓡꓳ꓿ ꓙꓲ-ꓢꓴ ꓐꓱ ꓶ ꓢꓴ ꓡꓰ ꓠꓲꓹ ꓜꓳꓺ_ ꓟ꓾ ꓫ ꓔꓳ ꓜ ꓒꓯꓼ ꓟ꓾ ꓠꓲꓹ ꓟ ꓐꓬꓺ ꓡꓰ_ ꓟ꓾ ꓚꓲ ꓛꓬ ꓠꓲꓹ ꓡꓶꓽ ꓔꓯ ꓟꓽ ꓣꓷꓠ ꓟ ꓕꓱ ꓟꓬ ꓫꓵꓽ ꓜꓲꓽ ꓪ_ ꓡꓳ꓿ ꓝꓴꓲ ꓬꓲ ꓟꓽ ꓙꓲꓻ ꓟ꓾ ꓝꓴꓲ ꓬꓲ ꓪꓽ ꓠꓬꓲ_ ꓟ_ ꓐꓰ ꓝꓴꓲ ꓗꓪ ꓐꓰ ꓡ_ ꓟ ꓥꓶꓺ_ ꓟ ꓮ ꓙꓵꓽ ꓔꓯ ꓬꓲ ꓪ ꓚꓲ ꓛꓬ ꓤꓹ ꓟꓶ ꓡꓰ ꓠꓬꓲ꓾ ꓝꓴꓲ ꓔꓯ ꓬꓲ ꓪ ꓠꓲꓹ ꓒꓳꓹ_ ꓡꓳ꓿ ꓕꓲ ꓦ ꓕꓲ ꓠꓲꓹ ꓡꓱꓸꓼ ꓮ ꓙꓵꓽ ꓙꓲ-ꓢꓴ ꓔꓯ ꓬꓲ ꓪ ꓡꓯ ꓙꓱ ꓗꓷ ꓟ ꓑꓶ ꓓꓴ꓾ ꓮ ꓟꓶ ꓬꓲ ꓪ ꓗꓹ ꓛꓲ ꓠꓲꓹ ꓐꓲꓺ ꓡꓶꓽ ꓡꓰ_ ꓡꓳ꓿ ꓬꓲ ꓪ ꓠꓬ ꓝꓴꓲ ꓮꓽ ꓟꓬꓹ ꓖ ꓖꓶ ꓟꓶ ꓡꓰ ꓠꓬꓲ꓾ ꓙꓲ-ꓢꓴ ꓔꓯ ꓬꓲ ꓐꓶꓹ ꓠꓲꓹ ꓠꓵ_ ꓡꓳ꓿ ꓡꓴ 7ꓽ47꓿ ꓬꓲ ꓪ ꓠꓬ ꓙꓲ-ꓢꓴ_ ꓐꓰ ꓕꓲ ꓪꓺꓼ ꓫ ꓙꓵ ꓜꓲꓽ ꓗꓷ ꓠꓬꓲ꓾ ꓙꓲ-ꓢꓴ_ ꓐꓰ ꓕꓲ ꓪꓺꓼ ꓛꓵꓽ ꓔꓴ_ ꓟ ꓟꓶ ꓒꓵꓽ ꓢꓴ ꓥ ꓡꓳ꓿
	ꓪꓴ-ꓢ ꓗꓴꓷꓼ ꓗꓪ ꓓꓵꓽ ꓙꓰ ꓪ ꓠ ꓗ_ ꓢꓴ ꓬꓲ ꓪ ꓠꓬ꓾ ꓜꓳꓽ ꓗꓳꓹ ꓤ (ꓦꓲꓻ ꓑꓲꓸ ꓓꓴ ꓔꓯ ꓕꓲꓺ_ ꓟ ꓗꓳꓹ ꓤ)꓾ ꓦꓲꓻ ꓐꓬꓱ ꓤ꓾ ꓐꓱ ꓓꓴꓽ꓾ ꓡꓯ ꓐꓳ ꓔꓶ ꓓꓴ꓾ ꓪ ꓙꓵꓽ ꓟꓵꓽ꓾ ꓭ ꓘꓴꓻ꓾ ꓕꓱ ꓡꓱ ꓫꓵꓽ ꓗꓪ ꓔꓬ ꓗꓳꓸ ꓡ ꓢꓴ꓾ ꓥ ꓠꓬ ꓕꓱ ꓟꓬ ꓫꓵꓽ ꓔꓯ ꓜꓲꓽ ꓗꓳꓸ ꓡ ꓢꓴ ꓥ ꓡꓳ꓿ “ꓶꓼ ꓓꓴ (ꓚꓲꓹ ꓝꓲ) ꓡꓰ ꓬꓲꓸ ꓕꓳꓸ ꓬꓲꓸ ꓕꓳꓸ ꓶꓼ_ ꓟ꓾ ꓤꓹ ꓠꓬꓲ ꓫꓵꓽ ꓠꓬꓲ_ ꓟ꓾ ꓮꓸ ꓕꓽ ꓡꓰ ꓗꓸ ꓢꓰꓼ_ ꓟ꓾” ꓔꓱ ꓟꓬ ꓫꓵꓽ ꓔꓯ ꓬꓲ ꓪ ꓔꓳꓹ ꓜꓳꓽ ꓗꓷꓳ꓿ ꓟꓶꓽ ꓟꓶ ꓫꓬꓹ ꓫꓬꓹ ꓟ ꓞꓳ ꓤ ꓐꓴ ꓠꓬ꓾ ꓢ-ꓓꓯ ꓗ ꓠꓯꓸ ꓛꓳ ꓠꓲꓹ ꓟꓽ ꓫꓵ ꓠꓬꓲ꓾ ꓫ ꓔꓳ ꓓꓴ ꓜꓲꓽ ꓢꓲ ꓚꓲ ꓛꓬ ꓢꓯꓼ ꓟꓬ ꓖꓶ ꓗꓷ_ ꓡꓳ꓿ ꓮ ꓟꓶ ꓠꓽ ꓬꓲ ꓪ ꓠꓬ ꓢꓴ ꓡꓰ ꓘꓶꓻ ꓙꓵꓻ_ ꓟ ꓔꓯ ꓔꓳꓹ ꓜꓳꓽ ꓠ ꓗ_ ꓢꓴ ꓟꓽ ꓥꓻꓳ꓿ ꓟꓲ ꓠꓯ ꓗꓪ ꓒꓵꓽ ꓓꓰꓺ ꓡꓰ_ ꓟ ꓐꓵ ꓞꓶꓽ ꓢꓶꓸ ꓟꓽ ꓞꓲ ꓒꓵꓽ_ ꓟ꓾ ꓙꓲ ꓫꓬ_ ꓟ ꓐꓵ ꓞꓶ ꓔꓯ ꓖꓪꓽ ꓔ ꓢꓲ꓾ ꓟꓲ ꓠꓯ ꓪ ꓔꓲ ꓐꓴ ꓦꓳꓹ_ ꓟ ꓙꓵꓽ ꓪꓴꓸ ꓛꓴꓽ ꓕꓯ ꓢꓲ ꓟꓬꓱꓺ ꓓꓳꓽ ꓙꓳ_ ꓟ ꓪꓴꓸ ꓛꓴꓽ ꓔꓯ ꓬꓲ ꓪ ꓘꓳꓹ ꓔ ꓢꓲ ꓠꓬꓲ꓾ ꓙꓲ-ꓢꓴ ꓟꓲ ꓙꓬ ꓗꓪ ꓬꓲ ꓪ ꓦꓰꓼ ꓞꓹ_ ꓡꓳ꓿ ꓪꓴ-ꓢ ꓡꓰ ꓬꓲ ꓪ ꓟꓬ ꓐꓰꓺ ꓔꓯ ꓫꓵꓹ ꓖꓶ ꓗꓷ ꓟ ꓑꓶ ꓓꓴ꓾ ꓬꓲ ꓪ ꓠꓬ ꓠꓺ ꓢꓻ_ ꓟ ꓟꓴ ꓖꓪ ꓢꓯꓼ ꓡꓰ ꓪꓴ-ꓢ ꓔꓯ ꓫꓱꓸ ꓖꓶ ꓔꓬ_ ꓡꓳ꓿ “ꓢꓯꓼ ꓟꓬ ꓝꓸ_ ꓟ ꓣꓱ ꓛꓰ ꓠꓬ꓾ ꓙꓵꓽ ꓠꓬꓲꓸ ꓕꓲꓺ ꓗꓪ ꓠꓬꓲꓸ ꓠꓸ ꓢꓴ ꓣꓳ ꓪꓴ-ꓢ_ ꓐꓰ ꓮ ꓣꓳ ꓤ ꓔꓯ ꓟ ꓥ ꓡꓳ꓾” ꓐꓯ_ ꓟ ꓟꓴ ꓖꓪ ꓠꓬ꓾ ꓟꓴ ꓗꓪ ꓕꓯ ꓢꓲ ꓗꓪ ꓐꓲꓺ ꓞꓹ ꓠꓬꓲ꓾ “ꓕꓱ ꓡꓱ ꓒꓬꓱꓼ ꓡ ꓝꓲ꓿ ꓫꓱ ꓖꓶ ꓓꓴ_ ꓐꓰ꓾ ꓟꓬꓱꓺ ꓓꓳꓽ_ ꓐꓰ꓾ ꓙ ꓗꓴꓸ ꓠꓲꓹ_ ꓐꓰ꓾ ꓫ ꓟꓳ_ ꓟ_ ꓐꓰ꓾ ꓞꓳ ꓒꓵꓽ ꓡ_ ꓟ_ ꓐꓰ꓾ ꓪ ꓠꓬꓲ_ ꓟ_ ꓐꓰ꓾ ꓢꓯꓼ ꓪ ꓠꓬ꓾ ꓕꓲ ꓞꓲꓼ ꓕꓲ ꓑ ꓣꓳ ꓪꓴ-ꓢ ꓔꓯ ꓟꓺ ꓥ ꓡꓳ꓿ ꓕꓱ ꓡꓱ ꓒꓬꓱꓼ ꓡ ꓝꓲ꓾” ꓐꓰ꓾ ꓮ ꓙꓵꓽ ꓢꓴ ꓡꓰ ꓒꓳꓹ ꓖꓶ_ ꓡꓳ꓿ ꓟꓳ 7ꓽ10ꓹ 12ꓼ ꓖꓪ 50ꓽ6ꓼ ꓢ 62ꓽ12ꓼ 61ꓽ3꓿
	ꓣꓳ ꓠꓬ ꓟꓲ ꓠꓯ ꓕꓱ ꓟ ꓗꓪ ꓔꓬ ꓕꓯ ꓢꓯꓼ ꓟꓬ ꓝ_ ꓟ ꓬꓲ ꓓꓵꓽ ꓙ ꓟꓶ ꓢꓴ ꓔꓯ ꓮꓸ ꓔꓲꓸ ꓤ_ ꓡꓰꓽ ꓢꓷ_ ꓡꓳ꓿ ꓫ ꓔꓳ ꓫ ꓒꓯꓼ ꓟ_ ꓐꓰ ꓟꓬꓱꓺ ꓓꓳꓽ ꓐꓬꓱꓼ ꓡꓱꓼ ꓡꓱ ꓟ_ ꓐꓰ꓾ ꓢꓯꓼ ꓟꓬ_ ꓐꓰ ꓫꓵꓻ_ ꓟ_ ꓐꓰ ꓔꓱꓹ ꓜꓳꓽ_ ꓟ_ ꓐꓰ ꓫꓱ ꓤ ꓙ ꓗꓳꓺ ꓠꓲꓹ ꓕꓱ ꓡꓱ ꓫꓵꓽ ꓔꓯ ꓣꓳꓺ ꓓꓰꓺ ꓢꓴ ꓣꓳꓽ ꓙ ꓜꓲꓼ ꓠꓲꓹ ꓡꓰ ꓕꓯ ꓕꓯ ꓤ ꓢꓷꓸ ꓐ ꓡ_ ꓡꓳ꓿ ꓕꓱ ꓟꓬ ꓫꓵꓽ ꓬꓲ ꓬꓳꓹ ꓚꓲꓽ ꓓꓴ ꓔꓯ ꓣꓳ ꓙ ꓜꓲꓼ ꓟꓽ ꓐ ꓡ꓿ ꓢꓯꓼ ꓟꓬ ꓝ ꓖꓶ_ ꓟ ꓠꓵ ꓠꓲꓹ ꓬꓲ ꓕꓯ ꓕꓯ ꓠꓯꓸ ꓠꓯꓸ ꓔꓯ ꓦꓻ ꓦꓻ ꓤ (ꓶꓻ ꓶꓻ ꓤ) ꓣꓳꓽ ꓡꓳꓸ ꓟꓳ_ ꓡꓳ꓿ ꓚꓬꓴꓹ ꓟꓶ ꓢꓴ ꓐꓴ ꓠꓬ ꓫꓴꓹ ꓣꓴ_ ꓟ ꓚꓴꓽ ꓬꓲꓹ ꓔꓯ ꓬꓲ ꓪ ꓚꓲ ꓛꓬ ꓟꓬ ꓢꓶꓽ ꓡꓰ ꓡꓳꓸ ꓟꓳ ꓗꓷ ꓥ_ ꓟꓲ꓾ ꓮ ꓙꓵꓽ ꓔꓯ ꓬꓲ ꓪ ꓜꓲ ꓜꓲ ꓟꓵ ꓟꓵ ꓟꓽ ꓙ ꓜꓲꓼ ꓐ ꓡ ꓢꓰꓽ꓿ ꓗꓹ ꓛꓲ ꓠꓲꓹ ꓒꓴ ꓔꓬ ꓢꓴ ꓖꓳ ꓕꓲꓽ ꓧꓳꓽ ꓠꓬ꓾ ꓧꓶꓸ ꓕꓯ ꓟꓽ ꓢꓷꓸ ꓠꓬꓲ ꓡꓳ ꓫꓵꓽ ꓔꓯ ꓕꓲ ꓫꓵꓽ ꓗ ꓠꓯꓸ ꓕꓲ ꓫꓵꓽ ꓙ ꓜꓲꓼ ꓡ_ ꓥꓳ꓿ ꓠꓲꓹ ꓫ ꓟꓬ ꓫ_ ꓟ꓾ ꓠꓻ ꓪꓴꓽ_ ꓟ_ ꓐꓰ ꓤꓹ ꓠꓬꓲ ꓫꓵꓽ ꓠꓬꓲ_ ꓟ ꓕꓱ ꓟꓬ ꓫꓵꓽ ꓚꓵꓺ ꓚꓵꓺ ꓡꓳꓹ ꓬꓰ ꓥ_ ꓟꓲ꓾ ꓢꓯꓼ ꓟꓬ ꓝ ꓟꓶ ꓠꓹ ꓟ ꓐꓱ ꓶ ꓬꓲ ꓪ ꓐꓶꓻ ꓗꓷ ꓟ ꓬꓲ ꓒꓵꓽ ꓔꓯ ꓠꓽ꓾ ꓬꓲ ꓪ ꓓꓵ ꓙ ꓛꓲ ꓡ_ ꓡꓳ꓿
	ꓡꓯ ꓐꓳ ꓔꓶ ꓓꓴ ꓠꓬ ꓚꓬꓴꓹ ꓟꓶ ꓢꓴ ꓐꓴ ꓟꓴ ꓖꓪ ꓗꓪ ꓕꓲ ꓞꓲꓼ ꓙꓳ ꓔꓬ_ ꓥꓳ꓿ ꓕꓯꓼ ꓔꓶꓸ ꓗꓷ ꓟ ꓙꓲ-ꓢꓴ ꓔꓯ ꓠꓬ꓾ ꓐꓬꓱꓼ ꓡꓱꓼ ꓡꓱꓼ ꓟ ꓙꓲ-ꓢꓴ ꓠꓯꓸꓼ ꓗꓪ ꓬꓲ ꓪ ꓡꓳꓸ ꓟꓳ_ ꓥꓳ꓿ ꓝꓴꓲ ꓠꓯꓸꓼ ꓗꓪ ꓞꓰꓻ ꓓꓵꓽ ꓡꓰ ꓢꓴ ꓔꓯ ꓚꓬꓴꓹ ꓠꓹ ꓟ ꓟꓯꓼ ꓜꓴ ꓐꓴ ꓢꓲꓺ ꓒ ꓬꓲ ꓚꓲ ꓛꓬ ꓙ ꓣꓳ ꓗꓷ ꓟ ꓔꓯ ꓮ ꓕꓯ_ ꓟꓲ ꓟꓲ ꓡꓰ ꓟꓽ ꓓꓻꓳ꓿ ꓒꓲꓼ ꓬꓰ ꓢꓴ ꓬꓲ ꓪ ꓥꓶꓺ_ ꓟ ꓡꓰ ꓢꓲꓺ ꓒ ꓬꓲ ꓠꓲꓹ ꓟ ꓔꓯ ꓐꓶꓽ ꓡꓰ ꓝꓲ ꓢꓲ꓾ ꓚꓲ ꓛꓬ ꓢꓯꓼ ꓟꓬ ꓖꓶ ꓗꓷ ꓗꓪ ꓛꓲ ꓢꓲꓺ ꓒ ꓠꓬ ꓝꓴꓲ ꓬꓲꓸ ꓫ ꓔꓳꓺ ꓓꓴ ꓔꓯ ꓜꓲꓽ ꓗꓷ ꓟ_ ꓐꓰ꓾ ꓐꓹ ꓐ ꓡꓰ ꓡꓳꓺ ꓩꓴ ꓗꓷ_ ꓟ ꓔꓯ ꓔꓳꓹ ꓜꓳꓽ ꓗꓷ ꓟ꓾ ꓕꓱ ꓟꓬ ꓫꓵꓽ ꓔꓯ ꓟꓲ ꓡꓰ ꓟꓽ ꓓꓻꓳ꓿ ꓞꓳ ꓤ ꓔꓯ ꓠꓲꓹ ꓠꓵ_ ꓟ ꓠꓵ ꓠꓲꓹ ꓓꓽ ꓟ ꓑꓶ ꓓꓴ ꓚꓰꓼ ꓢꓴ ꓪꓴ-ꓢ ꓠꓬ ꓚꓲ ꓛꓬ ꓐꓬꓱꓼ ꓡꓱꓼ ꓟ ꓔꓯ ꓡꓳꓺ ꓩꓴ ꓗꓷ_ ꓡꓳ꓾ ꓐꓯ_ ꓟ ꓥ_ ꓟꓲ ꓟꓴ ꓗꓪ ꓟꓲ ꓠꓯ ꓗꓪ ꓓꓵꓽ ꓙ ꓟꓶ ꓓꓴ ꓕꓲ ꓫꓵ_ ꓡꓰ ꓐꓰ ꓙꓳꓻ ꓞꓹ_ ꓥꓳ꓿ ꓚꓬꓴꓹ ꓟꓶ ꓡꓰ ꓢꓴ ꓐꓴ ꓠꓬ ꓬꓲ ꓪ ꓚꓬꓴꓹ ꓢꓲꓺ ꓒ ꓔꓯ ꓡꓳꓸ ꓠꓬꓲ ꓗꓷ ꓕꓯ꓾ ꓬꓲ ꓗꓴꓷꓼ ꓠꓬ ꓕꓲ ꓞꓲꓼ ꓕꓲ ꓑ ꓟ ꓗꓴꓷꓼ ꓥ ꓟ ꓔꓯ ꓢꓷ ꓡꓰ ꓠꓬꓲ꓾ “ꓚꓲ ꓛꓬ ꓢꓯꓼ ꓟꓬꓺ ꓖꓶ ꓗꓷ ꓢꓲ꓾ ꓪꓴ-ꓢ ꓐꓱ ꓶ ꓣꓳꓽ ꓔꓯ ꓫꓴꓹ ꓣꓴ ꓗꓷꓳ꓾” ꓐꓰ꓾ ꓐꓯ_ ꓡꓳ꓿
	ꓠꓯꓸ_ ꓟ ꓡꓯ ꓐꓳ ꓔꓶꓸ ꓓꓴ ꓬꓲ ꓚꓵꓺ ꓘꓶꓽ ꓡꓰ ꓠꓱ ꓐꓯ ꓙ ꓜꓲꓼ ꓫ_ ꓟ ꓟꓸ ꓟꓲ ꓔꓯ ꓒꓶꓻ ꓫꓬꓽ ꓖꓶ_ ꓡꓳ꓿ ꓮ ꓫꓵꓽ_ ꓟꓲ ꓢꓷꓸ ꓖꓴ ꓡꓰ_ ꓟ ꓪꓴ-ꓢ ꓥ ꓟ꓾ ꓪꓴ-ꓢ ꓬꓲ ꓮ ꓐꓲ ꓔꓯ ꓢꓰꓼ ꓔꓲꓺ ꓗꓷ ꓢꓲ꓾ ꓫꓴꓹ ꓣꓴ_ ꓟ ꓟꓬꓱꓽ ꓔꓯ ꓬꓰ ꓓꓳ ꓡꓰ ꓟ ꓔꓯ ꓔꓲꓺ ꓢꓲꓽ ꓢꓲꓽ_ ꓐꓰ ꓡꓳꓸ ꓟꓳ ꓓ_ ꓡꓳ꓿ ꓙꓲ-ꓢꓴ ꓡꓰ ꓐꓶꓻ ꓗꓷ_ ꓟ ꓒꓵꓽ ꓗꓪ ꓐꓰ ꓐꓶꓹ ꓟꓶ_ ꓟ ꓠꓽ꓾ ꓢꓲ ꓫꓬ_ ꓟ ꓐꓰ ꓗꓹ ꓛꓲ ꓠꓲꓹ ꓐꓲꓺ ꓞꓹ_ ꓟ꓾ ꓚꓬꓴꓹ ꓟꓶ ꓡꓰ ꓢꓴ ꓠꓬ ꓫꓵꓻ ꓟꓽ ꓗꓴꓸ ꓟ ꓞꓳ ꓤ ꓒꓬꓱꓼ ꓡ ꓢꓲ꓾ ꓟꓲ ꓠꓯ ꓗꓪ ꓐꓲꓺ ꓞꓹ_ ꓟ ꓬꓲ ꓗꓹ ꓛꓲꓽ ꓓꓴ ꓕꓱ ꓟ ꓥꓳ꓿ ꓙꓲ-ꓢꓴ ꓬꓲ ꓫꓵꓽ ꓡꓰ ꓪꓴ ꓔ ꓟ ꓒꓵꓽ_ ꓟ ꓞꓳ ꓤ ꓥꓳ꓿ ꓚꓲ ꓛꓬ ꓔꓲꓺ ꓖꓶ ꓗꓷ ꓟ ꓑꓶ ꓓꓴ ꓓꓱꓼ ꓓꓳ ꓡ_ ꓟ ꓢꓶꓹ ꓢꓶꓽ ꓔꓯ ꓡꓳꓸ ꓟꓳ_ ꓕꓯ꓾ ꓮ ꓘꓶꓸ ꓠꓲꓹ ꓘꓪ ꓫꓵ_ ꓡꓳ꓿























41 ꓕꓱꓺ

ꓟꓲ ꓠꓯ ꓐꓬꓺ ꓡꓰ_ ꓟ

	 “ꓟꓲ-ꓠꓯ ꓗꓪ ꓟ ꓶꓸꓸꓡꓯꓼ ꓟꓴ ꓢꓴ” “ꓮ-ꓡꓲꓳ ꓐꓯ ꓠꓬ ꓬꓲꓸ ꓟꓽ ꓢꓲꓽ ꓟ ꓫꓬ ꓟ ꓦꓯꓸ ꓠꓲꓹ ꓙꓵꓽ ꓟ ꓙꓲꓸꓹꓒꓶꓽ ꓗꓪ ꓐꓰ-ꓸ” “ꓶꓽ ꓤꓹ ꓗꓪ ꓦꓰꓼ ꓞ ꓢꓲ-ꓸ ꓮ ꓛꓬ ꓙꓱꓸꓸ ꓠꓬꓲ ꓥꓴꓸꓸ ꓠꓬꓲ ꓬꓰ ꓢꓲꓸ ꓠꓬꓲ-ꓸ ꓰ ꓰ-ꓸ ꓪꓰꓸꓹ ꓜꓲꓽ ꓟꓶꓸꓸ ꓐꓰ ꓠꓲꓸꓸ ꓛꓵꓽ ꓟ ꓐꓰ ꓠꓲꓸꓸ ꓝꓶ ꓝꓶ ꓟ ꓟꓶ ꓖꓪꓽ ꓢꓲ-ꓸ ꓫꓵꓸꓸ ꓐꓰ ꓒꓵꓽ ꓡꓳꓸꓸ ꓐꓰ ꓡꓳ ꓒꓴ ꓡꓴꓸ ꓢꓶꓽ ꓓꓱꓼ ꓢꓴ ꓡꓳ ꓒꓱꓸꓹ ꓓꓽ ꓟ ꓠꓬ ꓗꓹ ꓐꓽꓳ꓿ ꓐꓳꓸꓸ ꓟ ꓕꓱ ꓟꓬ ꓟ ꓠꓬ-ꓸ ꓕꓲ ꓙꓵꓹꓼ ꓗꓪ ꓬꓲꓸ ꓖꓳ ꓗꓷ ꓡꓰꓳ ꓐꓰ ꓐꓯ-ꓥꓳ꓿” ꓟꓳ 18ꓽ11ꓹ 3ꓹ 15-17ꓼ 5-10꓿  
           ꓢ-ꓓꓯ ꓡꓰ ꓪꓳꓽ ꓔ ꓟ ꓪꓴ-ꓢ ꓡ ꓞꓳ ꓔꓯ ꓟꓳꓸ ꓪꓴ-ꓢ ꓡꓰ ꓫ ꓕꓱ ꓗꓷ ꓕꓯ꓾ ꓤꓶꓻ ꓦꓬ ꓠꓬꓲ ꓗꓪ ꓙꓳ_ ꓟ ꓮ ꓙꓵꓽ ꓟꓶ ꓬꓰ ꓢꓴ ꓐꓴ ꓬꓲ ꓪ ꓠꓬ ꓓꓵ ꓙ ꓧꓪꓸ ꓛꓲꓽ ꓡ_ ꓥꓳ꓿ ꓞꓳ ꓐꓳꓺ ꓐꓴ ꓔꓯ ꓠꓬ ꓢ-ꓓꓯ ꓡꓰ ꓙ ꓠꓲꓹ ꓟꓬ ꓢꓶꓽ ꓔꓶꓺ ꓡꓰ ꓝꓲ ꓠꓬꓲ꓾ ꓬꓲ ꓪ ꓠꓬ ꓞꓳ ꓫ ꓐꓴ ꓔꓯ ꓘꓶꓽ ꓘꓹ ꓗꓷꓳ꓿ ꓬꓲ ꓪ ꓠꓬ ꓦꓰꓼ ꓟꓷꓼ ꓢꓴ ꓔꓯ ꓟꓽ ꓖꓶ ꓜꓽ꓾ ꓙꓬꓽ ꓡꓯꓽ ꓐꓽ ꓓꓲꓽ ꓟꓴ ꓗ_ ꓢꓴ ꓔꓯ ꓟꓽ ꓖꓶ ꓖꓪꓽ꓾ ꓬꓲ ꓪ ꓔꓯ ꓙ ꓡꓯ ꓘꓳ_ ꓟ ꓗꓪ ꓠꓵ ꓠꓲꓹ ꓟꓽ ꓙꓳ꓿ ꓮ ꓟꓶ ꓠꓽ ꓬꓲ ꓪ ꓔꓯ ꓞꓳ ꓐꓳ ꓒꓬꓱꓼ ꓡ ꓝꓲ_ ꓡꓳ ꓫꓵꓽ ꓮ ꓙꓵꓽ ꓟꓶꓽ ꓬꓰꓳ꓿ ꓬꓲ ꓪ ꓡꓰ ꓢꓲꓺ ꓕꓲꓽ ꓟ_ ꓡꓰ ꓐꓰ ꓦ ꓡꓱ ꓗꓷ ꓟ ꓐꓳꓺ ꓶꓼ ꓮ ꓙꓵꓽ ꓟꓶꓽ ꓬꓰ ꓠꓬꓲ꓾ ꓓꓵ ꓙ ꓟꓶ ꓢꓲ ꓮ' ꓡꓰꓳ꓿ ꓬꓲ ꓪ ꓠꓬ ꓟꓲ ꓠꓯ ꓐꓳꓺ ꓶꓼ ꓡꓰ ꓬꓲ ꓪ ꓦ ꓢꓯꓼ ꓟꓬ ꓔꓯ ꓑꓺ ꓗꓷ ꓥ_ ꓟꓲ꓾ ꓪꓴ-ꓢ ꓟꓲ ꓙꓬ ꓗꓪ ꓬꓲ ꓪ ꓞꓳ ꓐꓳ ꓬꓰ ꓟꓽ ꓐ ꓡꓻꓳ꓿ ꓬꓲ ꓪ ꓤꓶꓻ ꓠꓬ ꓫꓴꓺ ꓡꓰ_ ꓟ ꓗꓪ ꓡꓳꓹ ꓬꓰ ꓢꓲ꓾ ꓧꓶꓸ ꓕꓯ ꓬꓲ ꓪ ꓙꓳꓻ ꓢꓻ ꓗꓹ ꓛꓲ ꓓꓴ ꓮ ꓙꓵꓽ ꓠꓬ ꓮ ꓟꓶ ꓠꓽ ꓠꓲꓹ ꓫ ꓓꓴ ꓑꓶꓸ ꓡꓰꓳ꓿ ꓕꓲ ꓤꓶꓻ ꓡꓱꓸꓼ ꓬꓲ ꓪ ꓧꓪꓺ ꓟꓶ ꓔ_ ꓟ ꓐꓳ ꓶꓼ ꓮ ꓙꓵꓽ ꓠꓬ ꓕꓲ ꓑꓹ ꓤ ꓗꓪ ꓟꓶꓽ ꓬꓰꓳ꓿ ꓞꓳ ꓐꓳꓺ ꓐꓴ ꓠꓬ ꓬꓲ ꓪ ꓦꓲꓻ_ ꓐꓰ ꓬꓲ ꓪ ꓒꓴꓻ ꓫꓵꓺ ꓟꓶꓽ ꓬꓰ ꓠꓬꓲ ꓥꓴꓻ ꓐꓵꓻ ꓔꓬ_ ꓡꓳ꓿ ꓬꓲ ꓪ ꓚꓲ ꓛꓬ ꓥ_ ꓟꓲ ꓬꓲ ꓪ ꓒꓵꓽ ꓶꓼ_ ꓐꓰ ꓕꓲ ꓛꓳꓻ_ ꓟꓶꓽ ꓬꓰ_ ꓟ ꓔꓯ ꓬꓲ ꓪ ꓙꓳꓺ ꓡꓰ ꓠꓬꓲ꓾ ꓥꓴꓻ_ ꓟꓲ ꓥꓴꓻ ꓟꓽ ꓐꓰꓼ ꓡꓻꓳ꓿ ꓬꓲ ꓪ ꓔꓯ ꓗꓷ ꓡꓰ_ ꓟ ꓫ ꓙꓵꓻ ꓓꓴ ꓑꓶ ꓓꓴ ꓬꓲ ꓪ ꓠꓲꓹ ꓟ ꓫ ꓔꓬ ꓥ_ ꓟꓲ꓾ ꓬꓲ ꓪ ꓛꓬꓻ ꓖꓴ ꓥꓳꓽ ꓖꓴ ꓗꓪ ꓐꓰ ꓠꓽ ꓬꓲ ꓪ ꓟꓽ ꓓꓵꓽ ꓙ ꓒꓳꓹ ꓬꓲꓼ ꓡ ꓢꓰꓽ꓿
           ꓟꓵꓽ ꓗꓳꓹ ꓓꓵ ꓓꓵ ꓢꓴ ꓡꓳꓸ ꓟꓳ ꓡꓰ– ꓟ ꓠꓬ-ꓸ ꓕꓲ ꓠꓬꓲ ꓙꓳ ꓕꓯꓽ ꓬꓲ ꓪ ꓡꓰ ꓫꓸ ꓝꓲꓸ ꓗꓷ ꓢꓴ ꓐꓴ ꓝꓮꓲꓹ ꓢꓰꓼ ꓗꓷ ꓠꓹ ꓟ ꓚꓱꓹ ꓬꓰ– ꓖꓶꓽ ꓗꓷ ꓢꓴ ꓐꓴ ꓠꓬ ꓮ ꓫꓵꓽ ꓟ ꓘꓳ ꓟ ꓟꓳ ꓗꓳꓸ ꓙ ꓙꓰ– ꓟ ꓙꓳ– ꓡꓳ꓿ ꓬꓲꓸ ꓙꓵꓽ ꓗ ꓔꓯ ꓒꓬꓹ ꓗꓷ ꓢꓴ ꓐꓴ ꓔꓯ ꓠꓬ ꓮ-ꓔꓳꓸ ꓗꓪ ꓡꓳꓸꓸ ꓧꓳꓽ ꓗꓷ ꓟ ꓡꓰ ꓐꓰ ꓬꓲ ꓔꓯ ꓙꓵꓸꓹ ꓢꓴ ꓐꓴ ꓔꓯ ꓠꓬ ꓔꓬꓹ ꓢ ꓟ ꓟꓵꓽ ꓗꓪ ꓔꓬꓹ ꓪ ꓥꓳ꓿
	ꓢꓲꓸꓸ ꓒꓽ ꓡꓰ ꓐꓯ– ꓡꓳ-ꓸ “ꓬꓲ ꓪ ꓠꓬ ꓥꓪ ꓑ ꓫꓬ ꓯ ꓟꓲꓽ ꓠꓸꓹ ꓓꓴ ꓔꓯ ꓫꓽ ꓟꓶꓽ ꓚꓸ ꓡ ꓫꓬꓹ ꓢꓲ-ꓸ ꓢꓲ ꓡꓲ ꓟ ꓟꓽ ꓙꓳ ꓕꓯꓽ ꓡꓰ-ꓸ ꓢꓲ ꓡꓲ ꓡꓰꓳ-ꓸ ꓢꓲ ꓡꓲ ꓡꓰꓳ-ꓸ ꓐꓰ ꓐꓯ– ꓡꓳ꓿” “ꓮ ꓡꓲꓳ ꓐꓯ ꓠꓬ ꓥꓪ ꓡꓰ ꓠꓲꓹ ꓟ ꓟꓽ ꓫꓸ ꓡꓰ ꓝꓲ ꓠꓬꓲ ꓟ ꓙꓲ– ꓫꓬ ꓢꓴ ꓔꓯ ꓠꓬ ꓠꓴ ꓪ ꓡꓰ ꓗꓶꓸ ꓘꓶꓽ ꓗꓪ ꓐꓰ ꓠꓲꓹ ꓟ ꓫꓸ ꓡꓰ ꓝꓲ ꓢꓲ-ꓸ ꓞꓳ ꓥꓶꓸꓸ ꓔꓯ ꓠꓬ ꓬꓲ ꓥꓶꓸꓸ ꓟ ꓚꓱꓹ ꓗꓪ ꓐꓰ ꓟꓽ ꓒꓳꓹ ꓬꓲꓼ ꓡ ꓝꓲ-ꓸ ꓢꓯꓼ ꓟꓬ ꓟꓽ ꓝꓸ ꓟꓶ ꓡꓰ ꓝꓲ ꓠꓹ ꓟ ꓠꓴ ꓪ ꓡꓰ ꓬꓲ ꓥꓶꓹ ꓟ ꓚꓱꓹ ꓗꓪ ꓬꓲ ꓔꓯ ꓕꓶꓸꓸ ꓡꓰ ꓝꓲ ꓡꓳ꓿” ꓬꓰ 8ꓽ11ꓼ ꓚꓰ 13ꓽ22꓿ ꓔꓱꓹ ꓚꓵꓺ_ ꓟ ꓟꓸ ꓟꓲ ꓔꓯ ꓚꓺ ꓠꓹ ꓟ ꓔꓲ ꓫꓵꓺ꓾ ꓞꓳ ꓤ ꓠꓺ ꓠꓹ ꓠꓲꓹ ꓫꓵ_ ꓟ ꓟꓸ ꓟꓲ ꓔꓯ ꓚꓺ ꓢꓴ꓾ ꓟꓸ ꓒ ꓐꓴ ꓠꓬ꓾ ꓬꓲ ꓪ ꓡꓰ ꓚꓺ ꓗꓷ_ ꓟ ꓟꓸ ꓟꓲ ꓑꓶ ꓓꓴ ꓒꓬꓱꓼ ꓡ_ ꓟ ꓫꓵꓽ ꓪꓴ ꓔꓯ ꓬꓲ ꓪ ꓟꓬ ꓢꓶꓽ ꓡꓰ ꓡꓳꓸ ꓟꓳꓻ ꓗꓷꓳ꓿ ꓐꓯ ꓘꓶꓽ ꓗꓪ ꓐꓰ ꓥ_ ꓟꓲ꓾ ꓕꓳ ꓶ ꓗꓪ ꓐꓰ ꓥ_ ꓟꓲ꓾ ꓟꓽ ꓔꓱꓹ ꓟ ꓜꓻ ꓫꓵꓸ ꓫꓵꓸ ꓗꓷ ꓟ ꓮ ꓙꓵꓽ ꓶꓼ ꓫꓺ ꓟꓶ_ ꓟ ꓔꓯ ꓬꓲ ꓪ ꓡꓳꓸ ꓟꓳ ꓗꓷꓳ꓿ “ꓥꓪ ꓫꓵꓸ ꓟꓲ ꓗꓪ ꓟ ꓮ ꓣꓳ ꓔꓯ ꓐꓬ ꓡꓰ ꓝꓲ_ ꓟ_ ꓐꓰ ꓧꓹ ꓒꓬꓱꓺ ꓙꓰ ꓝꓲ ꓢꓴ ꓮ ꓣꓳ ꓡꓳꓸ ꓒ ꓐꓴ ꓠꓽ ꓫ ꓙꓵ_ ꓥꓳ꓾ ꓐꓰ꓾ ꓬꓰ-ꓧꓳ-ꓧꓪ ꓡꓰ ꓐꓯ_ ꓡꓳ꓿ ꓖꓳ ꓡꓱ ꓠꓬꓲ ꓬꓲ-ꓢꓷ-ꓡꓰ ꓐꓴ ꓠꓴ ꓪ ꓬꓰ-ꓧꓳ-ꓧꓪ ꓡꓰꓺ ꓸꓸꓸ ꓠꓬꓲ ꓠ꓾ ꓠꓴ ꓪ ꓬꓰ_ ꓟ ꓥꓶꓺ_ ꓟ ꓔꓯ ꓛꓳ ꓢꓲ꓾ ꓥꓪ ꓡꓰ ꓠꓴ ꓪ ꓔꓯ ꓛꓬꓻ ꓒꓵꓽ ꓖꓶ_ ꓥꓳ꓾ ꓐꓰ꓾ ꓬꓰ-ꓧꓳ-ꓧꓪ ꓡꓰ ꓐꓯ_ ꓡꓳ꓿” “ꓮ ꓡꓲꓳ ꓐꓯ ꓠꓬ ꓥꓪ ꓡꓰ ꓠꓲꓹ ꓟ ꓟꓽ ꓫ ꓡꓰ ꓝꓲ ꓠꓬꓲ ꓟ ꓙꓲ ꓫꓬ ꓢꓴ ꓔꓯ ꓠꓴ ꓪ ꓡꓰ ꓗꓶꓸ ꓘꓶꓽ ꓗꓪ ꓐꓰ ꓠꓲꓹ ꓟ ꓫ ꓡꓰ ꓝꓲ ꓢꓲ꓾ ꓞꓳ ꓥꓶꓺ ꓔꓯ ꓠꓬ꓾ ꓬꓲ ꓥꓶꓺ_ ꓟ ꓚꓱꓹ ꓗꓪ ꓐꓰ ꓟꓽ ꓒꓳꓹ ꓬꓲꓼ ꓡ ꓢꓲ꓾ ꓢꓯꓼ ꓟꓬ ꓟꓽ ꓝ ꓟꓶ ꓝꓲ ꓠꓹ ꓟ꓾ ꓠꓴ ꓪ ꓡꓰ ꓬꓲ ꓥꓶꓺ_ ꓟ ꓚꓱꓹ ꓗꓪ ꓬꓲ ꓔꓯ ꓕꓶꓻ ꓡꓰ ꓝꓲ_ ꓡꓳ꓿” ꓬꓰ 23ꓽ1-2ꓼ 25ꓽ34ꓹ 35꓿ ꓚꓰ 13ꓽ22꓿
	ꓟꓸ ꓒ ꓐꓴ_ ꓐꓰ ꓢꓲꓺ ꓤ ꓐꓴ ꓮ ꓙꓵꓽ ꓠꓬ ꓙꓲ ꓫꓬ_ ꓟ ꓙꓵꓽ ꓗ ꓖꓶ ꓢꓴ ꓪꓴ-ꓢ ꓔꓯ ꓒꓳꓹ ꓔꓳꓹ ꓗꓷ ꓟ ꓬꓲ ꓪ ꓚꓲ ꓛꓬ ꓢꓷ ꓡ_ ꓥꓳ꓿ ꓪꓴ-ꓢ ꓙꓵꓽ ꓗ ꓔꓯ ꓡꓳꓺ ꓩꓴ ꓗꓷ_ ꓟ ꓑꓶ ꓓꓴ꓾ ꓟꓲ ꓠꓯ ꓠꓬ ꓐꓬꓺ ꓡꓰ ꓓꓴ ꓬꓲ ꓡꓴꓽ ꓐꓱ ꓠꓯꓸꓼ ꓗꓪ ꓔꓵꓸ ꓡꓰ_ ꓗꓪ ꓛꓲ꓾ ꓥꓶꓺ_ ꓟ ꓬꓲ ꓙꓬ ꓡꓳ ꓔꓯ ꓬꓲꓻ ꓔꓬ ꓝꓲ_ ꓡꓳ꓿ ꓦ ꓡꓱ ꓟꓽ ꓐꓳ ꓟ ꓚꓳ ꓑ ꓖꓳ ꓕꓲꓽ ꓜꓴ ꓬꓲ ꓪ ꓢꓯꓼ ꓟꓬ ꓒꓲꓼ ꓬꓰ ꓟ ꓑꓶ ꓓꓴ ꓙ ꓖꓳꓼ_ ꓟ ꓠꓽ ꓐꓯ ꓖꓴ ꓟꓽ ꓓꓻꓳ꓿
	ꓐꓬꓺ ꓡꓰ ꓛꓵꓽ ꓡꓰ_ ꓟ ꓗꓪ ꓓꓵꓽ ꓙꓰ ꓠꓬꓲ ꓟꓽ ꓔꓱꓹ ꓟ ꓟꓸ ꓒ ꓐꓴ ꓠꓬ ꓕꓲ ꓣꓳ ꓛꓳ ꓕꓲ ꓣꓳ ꓝꓴꓲ ꓓꓰꓺ ꓡꓯ ꓘꓳ ꓔꓬ ꓥ_ ꓟꓲ꓾ ꓬꓲ ꓪ ꓮ ꓙꓵꓽ ꓠꓬ ꓞꓳ ꓤ ꓐꓴ ꓔꓯ “ꓶꓼ ꓙꓳ ꓫꓱꓹ ꓙꓳ_ ꓥꓳ꓾” ꓐꓰ ꓐꓯ ꓖꓶ ꓢꓲ꓾ ꓬꓲ ꓪ ꓔꓯ ꓙꓵꓽ ꓗ ꓟꓽ ꓛꓳ ꓠꓹ ꓟ ꓟꓸ ꓒꓬꓹ ꓟ_ ꓡꓰꓽ ꓟꓽ ꓞꓲ꓾ ꓙꓵꓽ ꓗ ꓛꓳ ꓢꓴ ꓔꓯ ꓘꓶꓻ ꓙꓵꓻ ꓗꓷ ꓠꓬꓲ꓾ ꓞꓳ ꓤ ꓮ ꓙꓵꓽ ꓠꓬ ꓬꓲ ꓪ ꓔꓯ ꓝꓴꓲ ꓓꓰꓺ_ ꓡꓳ꓿ “ꓠꓴ ꓪ ꓑꓶ ꓓꓴ ꓥꓪ ꓠꓴꓽ ꓮ ꓙꓵꓽ ꓟꓶ ꓬꓰꓳ꓾” ꓐꓰ꓾ ꓐꓯ ꓢꓲ ꓬꓲ ꓪ ꓥꓴꓻ_ ꓡꓳ꓿ ꓧꓶꓸ ꓕꓯ ꓬꓲ ꓪ ꓔꓯ ꓪꓴꓸ ꓛꓴꓽ ꓦꓳꓹ ꓖꓶ ꓗꓷ ꓟ ꓡꓯ ꓒꓯꓹ ꓡꓰ ꓮ ꓟꓶ ꓬꓲ ꓪ ꓔꓯ ꓢꓰꓼ_ ꓐꓰ ꓬꓰ_ ꓥꓳ꓿ ꓕꓲ ꓟꓵꓽ ꓕꓲ ꓟꓵ ꓗꓪ ꓢꓰꓼ ꓡꓯ ꓘꓳ_ ꓟ_ ꓐꓰ ꓫꓵꓽ ꓧꓳꓸ ꓡꓰ_ ꓟ ꓙ_ ꓡꓳ꓿
	ꓙꓲ-ꓢꓴ_ ꓐꓰ ꓟꓴ ꓗꓪ ꓝꓲ ꓓꓴ ꓐꓴ ꓠꓬ ꓞꓳ ꓤ ꓐꓴ ꓔꓯ ꓬꓲꓼ ꓠꓬꓲꓸ ꓖꓶ_ ꓟ꓾ ꓠꓬꓲ ꓟꓳ ꓓꓴ ꓣꓳꓺ ꓖꓶ_ ꓟ ꓐꓰ ꓚꓬꓴꓹ ꓙ_ ꓟ ꓟꓬꓱꓽ ꓔꓯ ꓬꓰ_ ꓟ ꓗꓪ꓾ ꓢ-ꓓꓯ_ ꓐꓰ ꓓꓶꓽ ꓡꓯ ꓘꓳ ꓪ_ ꓡꓳ꓿ ꓮ ꓟꓶ ꓞꓳ ꓤ ꓮ ꓙꓵꓽ ꓠꓬ ꓓꓵ ꓙ ꓞꓷꓹ ꓗꓷ ꓢꓲ꓾ ꓞꓳ ꓥꓶꓺ ꓐꓴ ꓠꓬ ꓪꓴ-ꓢ ꓔꓯ ꓔꓳꓹ ꓠꓹ ꓟ ꓐꓱ ꓶ ꓢ-ꓓꓯ ꓔꓯ ꓠꓷꓼ ꓡꓰ_ ꓡꓳ꓿ “ꓬꓰ-ꓧꓳ-ꓧꓪ ꓠꓬ ꓞꓳ ꓫꓵꓽ ꓞꓳ ꓙꓰꓽ ꓔꓯ ꓐꓯ ꓟꓴ ꓕꓱ ꓓꓴ ꓕꓲ ꓫꓵꓽ ꓙ_ ꓡꓳ꓾” ꓐꓰ꓾ ꓢꓲ ꓫꓬ ꓕꓳ ꓶ ꓗꓪ ꓐꓳ ꓔ_ ꓟ_ ꓡꓰ ꓐꓰ꓾ ꓪꓴ-ꓢ ꓠꓬ ꓢ-ꓓꓯ ꓔꓯ_ ꓡꓰꓽ ꓓꓶꓽ ꓡꓯ ꓘꓳ_ ꓡꓳ ꓟꓽ ꓥ꓾ ꓞꓳ ꓤ_ ꓐꓰ ꓥ_ ꓟꓲ ꓓꓶꓽ ꓡꓯ ꓘꓳ ꓠ ꓗ_ ꓡꓳ꓿ ꓬꓰ 25ꓽ31꓿

ꓫꓵꓻ ꓓꓴꓽ ꓟꓴ ꓗꓪ ꓝꓲ ꓓꓴ

	“ꓞꓳ ꓟꓳꓽ ꓔꓯ ꓥ_ ꓟꓲ꓾ ꓤ ꓖꓴꓽ ꓡꓯꓸ_ ꓐꓰ ꓤ ꓟꓶ ꓡꓯꓸ ꓔꓯ ꓥ_ ꓟꓲ꓾ ꓤ ꓠꓱ ꓤ_ ꓐꓰ꓾ ꓤ ꓟꓶ ꓤ ꓮ ꓙꓵꓽ ꓔꓯ ꓥ_ ꓟꓲ ꓢꓰꓼ ꓟꓶꓽ ꓡꓰ ꓝꓲ꓿ ꓖꓳ ꓡꓱ ꓥ_ ꓟꓲ ꓥꓷꓼ ꓛꓲ ꓗꓪ ꓢꓷꓸ ꓡꓰ ꓓꓴ ꓐꓳ ꓔ ꓢꓴ ꓔꓯ ꓕꓽ ꓠꓶꓽ ꓡꓰ꓿ ꓖꓳ ꓡꓱ ꓢꓲ ꓥꓪ ꓢꓲ ꓫꓬ ꓖꓴ ꓗꓪ ꓐꓰ ꓢꓰꓼ ꓪꓴꓸ ꓔꓴ ꓬꓰ꓾” ꓐꓯ_ ꓟ ꓕꓵꓼ ꓪ ꓟꓶ ꓔ ꓢꓴ꓾ ꓢꓰꓼ ꓓꓴ ꓔꓯꓹ ꓔ ꓟ ꓫꓵꓻ ꓓꓴꓽ ꓟꓴ ꓗꓪ ꓝꓲ ꓓꓴ ꓠꓬ ꓓꓳꓺ ꓙꓰ ꓢꓲ꓾ “ꓦꓲ ꓟꓲꓽ ꓕꓯ ꓗꓪ ꓔꓬ ꓟ ꓞꓳ ꓪꓴꓽ ꓞꓳ ꓔꓲ ꓐꓴ ꓗꓪ ꓐꓰ ꓢꓰꓼ ꓪꓴꓸ ꓔꓴ_ ꓡꓳ꓿” ꓚꓰ 9ꓽ1-6꓿
	ꓟꓽ ꓔꓱꓹ ꓟ ꓦꓴ ꓠꓬꓹ ꓢꓴ ꓧꓶꓸ ꓕꓯ ꓫꓵꓻ ꓠ ꓗ_ ꓥꓳ꓿ “ꓮ ꓡꓲꓳ ꓐꓯ ꓠꓬ ꓠꓬꓲ ꓠ꓾ ꓟꓲ ꓠꓯ ꓗꓪ ꓔꓬ ꓢꓴ ꓬꓲ ꓪ ꓟꓽ ꓙꓲ ꓟꓽ ꓜꓳꓽ ꓟ ꓑꓶ ꓓꓴ ꓬꓲ ꓪ ꓔꓯ ꓛꓬꓻ ꓒꓵꓽ ꓖꓶ ꓠꓹ ꓟ꓾ ꓬꓰ-ꓧꓳ-ꓧꓪ ꓠꓬ ꓬꓲ ꓔꓬ ꓖꓴ ꓗꓪ ꓐꓰ ꓓꓳ ꓡ_ ꓡꓳ꓿ ꓟꓲ ꓠꓯ ꓕꓯ ꓢꓲ ꓗꓪ ꓧꓳꓸ ꓡꓰ_ ꓟ ꓫꓵꓽ ꓟꓲ ꓠꓯ ꓝꓮꓲ ꓟꓽ ꓚꓵꓺ ꓔꓸꓳ꓿ ꓢꓰꓼ ꓗꓷ ꓟ ꓡ ꓞꓳ ꓔꓯ_ ꓟꓲ ꓟꓲ ꓠꓯ ꓝꓮꓲ ꓟꓽ ꓑꓲꓸ ꓔꓸꓳ꓿” “ꓖꓳ ꓕꓲ ꓠꓬꓲ ꓗꓪ ꓬꓰ-ꓧꓳ-ꓧꓪ ꓔꓯ ꓐꓰ ꓡ_ ꓟ ꓦꓲꓸ ꓡꓰ ꓓꓴ ꓬꓲ ꓓꓽ ꓟ ꓠꓬ ꓬꓲ ꓪ ꓔꓯ ꓗꓷ ꓡꓰ_ ꓥꓳ꓿ ꓖꓳ ꓡꓱ ꓠꓬꓲ ꓬꓲ ꓪ ꓛꓳ ꓬꓲ ꓪ ꓬꓲ ꓠꓶꓽ ꓛꓳ ꓕꓲꓺ ꓛꓳ ꓡꓯ ꓒꓯꓹ ꓗꓪ ꓣꓴ ꓢꓲ꓾ ꓬꓲ ꓪ ꓛꓳ ꓬꓲ ꓪ ꓚꓴꓹ ꓡꓯꓼ ꓘꓳ ꓔꓴ ꓡ_ ꓥꓳ꓿” ꓢ 26ꓽ21ꓼ ꓚꓬ 14ꓽ12ꓹ13꓿
	ꓥꓶꓺ_ ꓟ ꓟꓸ ꓟꓲ ꓚꓺ ꓒ ꓐꓴ꓾ ꓟꓲ ꓠꓯ ꓙꓵꓽ ꓪ ꓣꓱꓽ ꓢꓴ ꓐꓴ_ ꓐꓰ꓾ ꓞꓳ ꓥꓶꓺ ꓐꓴ ꓠꓬ꓾ ꓬꓲ ꓪ ꓚꓲ ꓛꓬ ꓠꓲꓹ ꓡꓶꓽ ꓗꓪ ꓐꓰ ꓓꓶꓽ ꓡꓯ ꓘꓳ_ ꓠꓬꓲ ꓥ_ ꓟꓲ꓾ ꓪꓴ-ꓢ ꓦꓶꓻ ꓠꓲꓹ ꓧꓳꓸ ꓧꓳꓽ ꓩꓴ ꓡ ꓠꓬꓲ ꓥ_ ꓟꓲ꓾ ꓮꓽ ꓟꓬꓹ ꓫꓵꓻ_ ꓡꓳ꓿ “ꓖꓳ ꓕꓲ ꓠꓬꓲ ꓗꓪ ꓬꓰ-ꓧꓳ-ꓧꓪ ꓡꓰ ꓢꓰꓼ ꓗꓷ ꓟ ꓠꓬ꓾ ꓟꓲ ꓠꓯ ꓕꓱ ꓕꓲ ꓑꓶꓸ ꓗꓪ ꓐꓰ ꓖꓳ ꓕꓲ ꓑꓶꓸ ꓗꓪ ꓛꓲ ꓐꓲꓺ ꓡꓰ_ ꓥꓳ꓿” ꓬꓰ 25ꓽ33꓿
	ꓙꓲ-ꓢꓴ ꓬꓯꓼ ꓡ_ ꓕꓯ ꓞꓳ ꓥꓶꓺ ꓐꓴ ꓠꓬ ꓙꓲ-ꓢꓴ ꓬꓲ ꓐꓬꓱꓼ ꓡꓱꓼ ꓟ ꓑꓶ ꓓꓴ ꓟꓶꓽ ꓬꓰ_ ꓥꓳ꓿ ꓖꓳ ꓗ ꓠꓯ ꓙꓲ-ꓢꓴ ꓡꓰ ꓬꓲ ꓡ ꓞꓳ ꓐꓴ ꓔꓯ ꓟꓴ ꓗꓪ ꓡꓳ ꓒꓱ ꓗꓪ ꓧꓳꓽ ꓙꓰ ꓗꓷ ꓠꓬꓲ꓾ ꓟꓲ ꓠꓯ ꓗꓪ ꓔꓬ ꓢꓴ ꓟꓽ ꓙꓳ ꓗꓷ ꓡꓰ_ ꓥꓳ꓿ “ꓠꓬꓲ ꓠ꓾ ꓬꓰ-ꓧꓳ-ꓧꓪ ꓡꓰ ꓟꓲ ꓠꓯ ꓔꓯ ꓬꓲ ꓖꓳꓽ ꓒꓬꓱꓼ ꓡ ꓝꓲ ꓢꓲ꓾ ꓙꓬ ꓓꓷꓼ ꓓꓷꓼ ꓗꓷ ꓡꓰ ꓝꓲ ꓢꓲ ꓠꓬꓲ꓾ ꓪꓴꓸ ꓔꓲꓸ ꓪꓴꓸ ꓑꓺ ꓐꓰ ꓑꓺ ꓗꓷ ꓢꓲ꓾ ꓖꓳ ꓗꓪ ꓔꓬ ꓢꓴ ꓔꓯ ꓧꓹ ꓒꓬꓱꓺ ꓙꓰ ꓝꓲ_ ꓥꓳ꓿ ꓸꓸꓸ ꓟꓲ ꓠꓯ ꓔꓯ ꓠꓬ ꓖꓳꓽ ꓡꓰ ꓝꓲ ꓢꓲ꓾ ꓫꓬꓽ ꓐꓰ ꓒꓬꓹ ꓖꓴ ꓡꓰ ꓝꓲ_ ꓥꓳ꓿ ꓸꓸꓸ ꓮ ꓡꓲꓳ ꓐꓯ ꓠꓬ ꓬꓲ ꓪ ꓡꓰ ꓙꓵꓽ ꓗ ꓔꓯ ꓛꓬꓻ ꓗꓷ ꓢꓲ꓾ ꓙꓵꓽ ꓚꓱꓹ ꓡꓶꓸ ꓗꓷ ꓠꓬꓲ꓾ ꓕꓲ ꓞꓲꓼ ꓕꓲ ꓑ ꓟ ꓘꓶ ꓫꓵꓽ ꓔꓯ_ ꓟꓲ ꓐꓬꓺ ꓡꓰ ꓝꓲ_ ꓡꓳ꓿ ꓖꓳ ꓡꓱ ꓠꓬꓲ ꓙꓱꓽ ꓘꓶꓽ ꓡꓰ ꓟꓲ ꓠꓯ ꓔꓯ ꓖꓴꓻ ꓓꓵꓽ ꓡꓰꓳ꓿ ꓖꓳ ꓗꓪ ꓔꓬ ꓢꓴ ꓔꓯ_ ꓟꓲ ꓝꓴꓲ ꓐꓯ ꓞꓷꓹ ꓗꓷꓳ꓿ ꓖꓳ ꓟ ꓑꓶ ꓓꓴ ꓟꓲ ꓠꓯ ꓗꓪ ꓔꓬ ꓢꓴ ꓔꓯ ꓮꓸ ꓔꓳꓸ ꓡꓰ ꓔꓶꓸ ꓗꓷ ꓠꓬꓲ꓾ ꓜꓰ ꓞꓹ ꓟ ꓞꓳ ꓤ ꓠꓲꓸ_ ꓡꓰꓳ꓿” ꓢ 24ꓽ1ꓹ 3ꓹ 5-6꓿
	ꓟꓲ ꓠꓯ ꓠꓬ ꓞꓳ ꓤ ꓟꓽ ꓔꓬ ꓟ ꓧꓶ ꓚꓲ ꓐꓬꓼ ꓔꓯ ꓫꓱꓸ_ ꓡꓳ꓿ ꓟꓵꓽ ꓓꓵꓺ_ ꓟ ꓑꓶ ꓓꓴ ꓐꓱꓽ ꓗꓷ ꓟ ꓡꓳ ꓒꓱ_ ꓐꓰ ꓬꓲꓸ ꓚꓰꓺ ꓗꓪ ꓐꓰ ꓚꓵꓹ ꓥꓸ ꓗꓷ ꓟ ꓢꓲꓹ ꓜꓲꓻ_ ꓐꓰ ꓭ ꓛꓲ ꓘꓴꓸ ꓐꓴ ꓠꓬ꓾ ꓟꓲ ꓠꓯ ꓗꓪ ꓧꓶꓺ ꓒꓬꓱꓺ ꓞ_ ꓡꓳ꓿ ꓐꓱꓽ ꓗꓷ ꓟ ꓪ ꓚꓲ ꓗꓪ ꓠꓬ ꓮꓸ ꓓꓲꓽ ꓪꓴꓽ_ ꓟ ꓭ ꓘꓴꓸ ꓔꓯ ꓡꓳꓸ ꓟꓳ_ ꓡꓳ꓿

ꓢ-ꓓꓯꓼ ꓔꓯ ꓖꓼ ꓓꓳ ꓗꓷ_ ꓟ

	ꓡꓳꓹ ꓬꓰ ꓕꓲ ꓧꓪꓹ ꓝꓴꓲ ꓑꓲꓸ ꓓꓴ ꓟꓬꓱꓽ ꓬꓰ_ ꓟ ꓡꓰ ꓔꓯꓺ ꓟꓸ ꓖꓶ ꓔ ꓟ ꓕꓲ ꓫꓵꓽ ꓠꓬ꓾ ꓮ ꓟꓶ ꓚꓵꓺ ꓚꓵꓺ ꓒꓬꓱꓼ ꓡ ꓗꓷꓳ꓿ ꓝꓴꓲ ꓑꓲꓸ ꓓꓴ ꓥ ꓟ ꓢꓰꓼ ꓔꓲꓺ ꓓꓴ ꓫꓵꓽ ꓡꓰ ꓢꓲ ꓫꓬ ꓖꓴ ꓗꓪ ꓜꓰꓻ ꓞꓹ_ ꓟ ꓬꓲ-ꓢꓷ-ꓡꓰ ꓡ ꓞꓳ ꓐꓴ ꓬꓲ ꓪ ꓝꓴꓲ ꓔꓯ ꓞꓲꓽ ꓫꓬ ꓡꓰ ꓗ ꓠꓯ꓾ ꓝꓴꓲ ꓟꓯꓻ ꓦ ꓢꓴ ꓮꓸ ꓛꓵꓼ ꓔꓯ ꓪꓴ-ꓢ ꓟꓲ ꓙꓬ ꓗꓪ ꓬꓲ ꓢꓯꓸ ꓔꓲꓺ ꓖꓶ ꓠ ꓗ_ ꓡꓳ꓿ ꓖꓳ ꓗ ꓠꓯ ꓔꓲꓺ ꓒ ꓡꓰ “ꓮ ꓛꓵꓼ ꓢꓯꓸ ꓪꓴ ꓓꓵ ꓗꓪ ꓡꓯ ꓒꓯꓹ ꓠꓬꓲꓽ ꓐꓽ ꓚꓰꓹ ꓗꓷ ꓢꓲ꓾ ꓬꓲ-ꓢꓷ-ꓡꓰ ꓡ ꓞꓳ ꓐꓴ ꓟꓽ ꓙꓲ ꓟꓽ ꓜꓲꓽ ꓟ ꓮ ꓙꓵꓽ_ ꓐꓰ꓾ ꓬꓲ ꓪ ꓛꓬꓻ ꓖꓴ ꓥꓳꓽ ꓖꓴ ꓮ ꓙꓵꓽ_ ꓐꓰ꓾ ꓬꓲ ꓪ ꓝꓴꓲ ꓮ ꓙꓵꓽ ꓮ ꓛꓵꓼ  ꓪꓴ ꓓꓵ ꓕꓯ ꓢꓲ ꓗꓪ ꓣꓷꓠ ꓓꓳꓺ ꓡ ꓢꓲ ꓠꓬꓲ꓾ ꓬꓲ ꓠꓬ ꓬꓲ ꓪ ꓝꓴꓲ ꓮ ꓙꓵ ꓮ ꓛꓵꓼ ꓪꓴ ꓓꓵ ꓕꓯ ꓢꓲ ꓗꓪ ꓚꓰꓹ ꓗꓷ ꓠꓬ꓾ ꓮ ꓛꓵꓼ ꓔꓯ ꓠꓬ ꓙ ꓖꓶ ꓔ ꓟ ꓡ ꓞꓳ ꓕꓲ ꓣꓳ ꓡꓯ ꓒꓯꓹ ꓗꓪ ꓐꓰ ꓡꓲ ꓛꓲ ꓗꓪ ꓢꓲꓻ ꓓꓳ ꓙꓰ ꓠ ꓗ_ ꓡꓳ꓿” ꓡꓱ 16ꓽ21꓿ ꓖꓳ ꓟ_ ꓡꓰ ꓐꓰ ꓟꓴ ꓗꓪ ꓗꓪ ꓟ ꓢꓲ ꓫꓬ ꓖꓴ ꓗꓪ ꓣꓱꓽ ꓬꓰ_ ꓟ ꓝꓴꓲ ꓑꓲꓸ ꓓꓴ ꓟꓬꓱꓽ ꓬꓰ ꓓꓳ ꓡꓰ ꓕꓯ꓾ ꓦ ꓡꓱ ꓢꓴ ꓮ ꓙꓵꓽ ꓟ ꓬꓲ ꓪ ꓝꓴꓲ ꓔꓯ ꓪꓴ-ꓢ ꓟꓲ ꓙꓬ_ ꓐꓰ ꓟꓴ ꓗꓪ ꓝꓲ ꓓꓴ ꓐꓴ ꓒꓬꓱꓽ ꓕꓯ ꓗꓪ ꓐꓰ ꓚꓬꓴꓹ ꓟꓶ ꓢꓴ ꓟꓲ ꓙꓬ ꓗꓪ꓾ ꓢ-ꓓꓯ ꓕꓯ ꓢꓲ ꓗꓪ ꓚꓰꓹ ꓗꓷ_ ꓥꓳ꓿ ꓢ-ꓓꓯ ꓠꓬ ꓬꓲ ꓑꓶ ꓓꓴ ꓒꓬꓱꓼ ꓡ ꓗꓷ ꓟ ꓟꓽ ꓙꓲ ꓟꓽ ꓜꓳꓽ ꓟ ꓮ ꓙꓵꓽ ꓐꓱ ꓶ ꓝꓴꓲ ꓐꓯ ꓞꓷꓹ ꓪ ꓡꓰ_ ꓥꓳ꓿ ꓮ ꓛꓵꓼ ꓔꓯ ꓠꓬ ꓞꓳ ꓤ ꓟꓽ ꓔꓬ ꓟ ꓡꓲ ꓛꓲ ꓟꓵꓽ ꓗꓪ ꓢꓲꓻ ꓦ ꓗꓷ_ ꓟ_ ꓡꓰ ꓐꓰ꓾ ꓢ-ꓓꓯ ꓔꓯ ꓥ_ ꓟꓲ ꓞꓳ ꓤ ꓟꓽ ꓔꓬ ꓟ ꓟꓲ ꓠꓯ ꓗꓪ ꓡꓳꓺ ꓔꓲ ꓬꓰ_ ꓥꓳ꓿
	ꓙꓲ-ꓢꓴ ꓬꓯꓼ ꓡ_ ꓟ ꓒꓬꓱꓽ ꓔꓯ ꓟꓳꓸ ꓬꓳ-ꓦ ꓡꓰ ꓕꓱ ꓡꓱ ꓐꓯ_ ꓡꓳ꓿ “ꓖꓳ ꓕꓯ ꓟꓴ ꓗꓪ ꓝꓲ ꓓꓴ ꓕꓲ ꓣꓳ ꓟꓴ ꓗꓪ ꓗꓪ ꓐꓰ ꓬꓯꓼ ꓡꓰ ꓢꓲ꓾ ꓬꓲ ꓡꓯ ꓒꓯꓹ ꓗꓪ ꓠꓬ꓾ ꓫꓵꓻ ꓓꓴꓽ ꓜꓳ ꓜꓴ_ ꓐꓰ꓾ ꓧꓳꓻ ꓫꓱ ꓚꓺ ꓓꓽ ꓟ ꓔꓲ ꓚꓱꓹ ꓔꓯꓹ ꓔ ꓟ ꓔꓯ ꓥꓪ ꓟꓳ_ ꓡꓳ꓿ ꓬꓲ_ ꓡꓰꓽ꓾ ꓠꓲꓽ ꓪ ꓔꓲ_ ꓐꓰ ꓢ-ꓓꓯ ꓐꓯ_ ꓟ ꓡꓴꓽ ꓖꓳ ꓟ꓾ ꓮ ꓠꓱ ꓟ ꓩꓴꓺ ꓖꓳ ꓟ ꓔꓯ ꓣꓴ ꓔ ꓢꓲ꓾ ꓕꓲ ꓔꓴ ꓘꓳꓼ ꓞꓳꓹ ꓔ ꓢꓲ ꓠꓬꓲ꓾ ꓫꓵꓻ ꓓꓴꓽ ꓗꓪ ꓡꓳ ꓧꓳꓽ ꓔ ꓢꓲ꓾ ꓕꓱ ꓡꓱ ꓖꓳ ꓑꓳ ꓞꓳ ꓤ ꓐꓴ ꓔꓯ ꓟꓽ ꓧꓳꓽ ꓪꓴꓸ ꓙꓰ ꓠꓹ ꓟ꓾ ꓕꓲꓽ ꓔꓴ ꓘꓳꓼ ꓟꓽ ꓡꓳꓹ ꓬꓰ ꓕ ꓑꓳ꓾ ꓫꓵꓻ ꓓꓴꓽ ꓬꓲ ꓘꓶꓽ ꓚꓵꓸ ꓢꓲ꓾ ꓔꓳꓹ ꓠꓷꓼ ꓔ_ ꓡꓳ꓿ ꓖꓳ ꓗ ꓠꓯ ꓠꓬ ꓬꓲ ꓔꓯ ꓕꓲ ꓝꓲꓸ ꓤ ꓩꓴ ꓓꓳ ꓡ ꓠ ꓗ_ ꓡꓳ꓿” ꓟꓳ 20ꓽ1-3꓿
	“ꓫꓵꓻ ꓓꓴꓽ” (BOTTOMLESS PIT) ꓠꓬ ꓠꓯ ꓞꓲꓹ ꓟ ꓟꓲ ꓠꓯ ꓔꓯ ꓔꓯꓺ ꓔ_ ꓡꓳ꓿ ꓬꓰ-ꓧꓳ-ꓧꓪ ꓦꓬ ꓠꓬꓲ ꓓꓽ ꓟ ꓔꓯ ꓡꓳꓸ ꓢꓲ ꓬꓰ-ꓡꓲ-ꓟꓲ ꓡꓰ “ꓥꓪ ꓡꓰ ꓟꓲ ꓠꓯ ꓔꓯ ꓡꓳꓸ ꓠꓬꓲ ꓠꓬ꓾ ꓠꓬꓲ ꓠ꓾ ꓙꓬ ꓓꓷꓼ ꓓꓷ ꓬꓲ ꓖꓳꓽ ꓓꓹ_ ꓡꓳ꓿ ꓟꓴ ꓗꓪ ꓔꓯ_ ꓟꓲ ꓡꓳꓸ ꓠꓬꓲ ꓠꓬ꓾ ꓖꓳ ꓗꓪ ꓠꓬꓲ ꓟꓳ ꓓꓴ ꓟꓽ ꓙꓳ꓿ ꓥꓪ ꓡꓰ ꓪꓽ ꓙꓵꓽ ꓔꓯ ꓡꓳꓸ ꓠꓬꓲ ꓠꓬ꓾ ꓠꓬꓲ ꓠ꓾ ꓪ ꓙꓵꓽ ꓓꓵꓺ ꓔꓬ_ ꓡꓳ꓿ ꓪ ꓚꓲ ꓮ ꓙꓵꓽ_ ꓟꓲ ꓷꓹ ꓙꓰ ꓷꓹ ꓡ ꓓꓹ_ ꓡꓳ꓿ ꓥꓪ ꓡꓳꓸ ꓠꓬꓲ ꓠꓬ꓾ ꓠꓬꓲ ꓠ꓾ ꓡ ꓞꓳ ꓕꓲ ꓣꓳ_ ꓟꓲ ꓟꓽ ꓙꓳ꓿ ꓟꓵ ꓪꓴꓽ ꓗꓪ ꓟ ꓠꓬꓹ ꓮ ꓙꓵꓽ_ ꓟꓲ ꓐꓬꓱ ꓙꓰꓳ꓿ ꓥꓪ ꓡꓳꓸ ꓠꓬꓲ ꓠꓬ꓾ ꓠꓬꓲ ꓠ꓾ ꓗ ꓙꓲ_ ꓟ ꓟꓵꓽ ꓠꓬ ꓟꓵꓽ ꓛꓱꓹ ꓒꓬꓱꓼ ꓡꓻꓳ꓿ ꓖꓳ ꓗꓪ ꓟ ꓡꓳ ꓒꓱ ꓠꓬ ꓬꓰ-ꓧꓳ-ꓧꓪ ꓒꓬꓱ ꓕꓯ ꓗꓪ꓾ ꓬꓲ ꓪꓳꓹ_ ꓟ ꓦꓶ ꓠꓲꓹ ꓟꓲ ꓙꓬ ꓗꓪ ꓒꓬꓹ ꓐꓬ ꓡꓰꓳ꓾” ꓐꓯ_ ꓡꓳ꓿ ꓬꓰ 4ꓽ23-26ꓼ ꓪꓴ 1ꓽ2꓿
          	ꓟꓲ ꓠꓯ ꓕꓱ ꓟ ꓠꓬ ꓢ-ꓓꓯ ꓐꓰ ꓬꓲ ꓥꓶꓺ_ ꓟ ꓦꓻ ꓜꓴ ꓐꓴ ꓕꓲꓽ ꓔꓴꓺ ꓘꓳꓼ ꓙꓵꓽ ꓠꓹ ꓟ ꓟꓵꓽ ꓥ ꓡꓳ꓿ ꓢ-ꓓꓯ ꓔꓯ ꓠꓬ ꓝꓴꓲ ꓟꓽ ꓠꓷꓼ ꓡꓰ ꓠꓬꓲ ꓟ ꓠꓱꓸ ꓐꓯ ꓟꓲ ꓠꓯ ꓗꓪ ꓙꓰ ꓢꓲ ꓟꓽ ꓘꓶꓻ ꓡꓶꓽ ꓝꓲ ꓠꓹ ꓟ꓾ ꓗꓽ ꓔ_ ꓥꓳ꓿ ꓕꓱ ꓡꓱ ꓐꓰ ꓗꓽ ꓔ_ ꓟ ꓔꓯ “ꓞꓳꓹ ꓔ_ ꓡꓳ꓾” ꓐꓯ_ ꓟ ꓐꓯ ꓘꓶꓽ ꓣꓱꓽ ꓢꓲ ꓟꓳꓸ ꓖꓶ ꓔ_ ꓡꓳ꓿ ꓢ-ꓓꓯ ꓠꓬ ꓬꓲ ꓪꓽ ꓠꓬꓲ_ ꓟ ꓔꓯ ꓣꓱꓽ ꓢꓲ ꓤꓹ ꓠꓬꓲ ꓫꓵꓽ ꓠꓬꓲ ꓠꓹ ꓟ ꓞꓳ ꓤ ꓕꓲ ꓣꓳ_ ꓟꓲ ꓟꓽ ꓙꓳ꓿ ꓬꓲ ꓮꓸ ꓓꓲꓽ ꓠꓲꓹ ꓡꓱꓻ_ ꓟ ꓗꓶꓸ_ ꓟ_ ꓐꓰ ꓐꓬꓺ ꓡꓰ ꓝꓲ_ ꓟ ꓟꓬꓱꓽ ꓔꓯ ꓬꓲ ꓬꓰ ꓟꓽ ꓪꓺꓳ꓿
	ꓢ-ꓓꓯ ꓔꓳꓹ ꓜꓳꓽ ꓠ ꓗ_ ꓟ ꓫꓵꓽ ꓪꓴ ꓕꓱ ꓟ ꓔꓯ ꓟꓳꓸ ꓬꓲ-ꓢ-ꓬ ꓡꓰ ꓕꓱ ꓡꓱ ꓐꓯ ꓔ_ ꓡꓳ꓿ “ꓐꓬꓱꓼ ꓡꓱꓼ ꓡꓱꓼ ꓟ ꓗꓴ ꓤꓽꓳ꓾ ꓠꓯꓼ ꓝꓲ ꓬꓲ ꓤꓽꓳ꓾ ꓠꓴ ꓮ ꓡꓲ ꓗꓷ ꓡꓰ ꓠꓬꓲ ꓟꓴ ꓗꓪ ꓗꓪ ꓐꓰ ꓞꓰ ꓩꓴ ꓡ_ ꓡꓳ? ꓞꓳ ꓫꓵꓽ ꓐꓴ ꓔꓯ ꓓꓳꓽ ꓡꓰ ꓝꓲ ꓢꓴ ꓠꓴꓻꓳ꓾ ꓮ ꓡꓲ ꓗꓷ ꓡꓰ ꓠꓬꓲ ꓟꓲ ꓠꓯ ꓗꓪ ꓛꓲ ꓘꓷꓹ ꓓꓳꓽ ꓞꓹ_ ꓡꓳ? ꓮ ꓡꓲꓳ ꓐꓯ ꓠꓬ ꓠꓴ ꓠꓲꓹ ꓟ ꓗꓪ ꓕꓱ ꓡꓱ ꓐꓯ ꓗꓷꓳ꓾ ꓥꓪ ꓠꓬ ꓟꓴ ꓗꓪ ꓗꓪ ꓓꓯꓺ ꓙꓰ_ ꓥꓳ꓿ ꓥꓪ ꓙꓵꓽ ꓠꓬꓲꓸ ꓕꓲꓺ ꓔꓯ ꓠꓬ ꓪꓴ-ꓢ ꓬꓲ ꓗꓴ ꓤ ꓐꓴ ꓕꓯ ꓢꓲ ꓗꓪ ꓲꓺ ꓔ_ ꓥꓳ꓿ ꓥꓪ ꓠꓬ ꓖꓴ ꓪꓴꓸ ꓑꓶꓸ ꓗꓪ ꓟ ꓜꓲꓼ ꓓꓴ ꓪ ꓚꓲ ꓗꓪ ꓠꓬꓲꓸ ꓠꓸ_ ꓥꓳ꓿ ꓥꓪ ꓠꓬ ꓟꓴ ꓗꓴꓸ ꓕꓯ ꓢꓲ ꓮ ꓟꓴ ꓟꓴ ꓗꓪ ꓓꓯꓺ ꓙꓰ_ ꓥꓳ꓿ ꓥꓪ ꓠꓬ ꓥꓪ ꓚꓲ ꓛꓬ ꓔꓯ꓾ ꓟꓴ-ꓡꓳꓹ-ꓬꓰ-ꓢꓴ ꓖꓳ ꓕꓲ ꓣꓳ_ ꓐꓰ ꓔꓱ ꓪꓴꓸꓼ ꓗꓷ ꓡꓰ ꓝꓲ_ ꓥꓳ꓾ ꓐꓰ꓾ ꓐꓯ_ ꓡꓳ꓿ ꓖꓳ ꓡꓱ ꓥ_ ꓟꓲ ꓠꓴ ꓔꓯ ꓠꓬ ꓟꓸ ꓟꓲ ꓟꓵꓽ ꓬꓲ ꓘꓴꓻ ꓠꓯꓸ ꓡꓳꓹ ꓬꓰ ꓖꓴ ꓗꓪ ꓛꓲ ꓣꓴ ꓬꓯꓼ ꓩꓴ ꓗꓷ_ ꓥꓳ꓿
	ꓟꓳꓻ ꓗꓷ ꓢꓴ ꓠꓬ꓾ ꓠꓴ ꓔꓯ ꓜꓲꓽ ꓜꓲꓽ ꓡꓳꓸ ꓢꓲ꓾ ꓠꓴ ꓔꓯ ꓓꓵ ꓙ ꓠꓬꓲ ꓢꓲ꓾ ꓕꓱ ꓡꓱ ꓐꓯ_ ꓥꓳ꓿ ꓕꓱ ꓟ ꓠꓬ ꓟꓲ ꓠꓯ ꓔꓯ ꓛꓱꓽ ꓛꓱꓽ ꓡꓰ ꓝꓲ ꓢꓲ꓾ ꓗꓴꓷꓼ ꓐꓴ ꓔꓯ ꓷꓹ ꓡꓰ ꓝꓲ_ ꓟ ꓡ ꓞꓳ ꓟꓽ ꓥ ꓡ? ꓟꓲ ꓠꓯ ꓔꓯ ꓡꓲ ꓛꓲ_ ꓡꓰ ꓐꓰ ꓒꓬꓱꓼ ꓡ ꓝꓲ ꓢꓲ꓾ ꓖꓳ ꓗꓪ ꓟ ꓡꓳ ꓒꓱ ꓔꓯ ꓒꓬꓹ ꓗꓷ ꓢꓴ ꓟꓽ ꓥ ꓡ? ꓬꓲ ꓡꓰ ꓪꓳꓽ ꓔ ꓢꓴ ꓔꓯ ꓬꓲ ꓪ ꓦꓲꓻ ꓗꓪ ꓬꓲꓼ ꓙꓰ ꓠꓹ ꓟ ꓟꓽ ꓩꓴ ꓗꓷ ꓢꓴ ꓟꓽ ꓦ ꓡ? ꓐꓰ꓾ ꓐꓯ_ ꓡꓳ꓿” ꓢ 14ꓽ12-17꓿
	ꓢ-ꓓꓯ ꓠꓬ 6ꓳꓳꓳ ꓘꓳꓼ ꓡꓱꓸꓼ ꓪꓴ-ꓢ ꓤ ꓠꓱ ꓐꓴ ꓔꓯ ꓙꓵꓽ ꓗꓷ ꓥ_ ꓟꓲ꓾ ꓙꓲ-ꓢꓴ ꓡꓰ ꓬꓲ ꓙꓵꓽ ꓪ ꓔꓯ ꓒꓬꓹ ꓩꓴ ꓗꓷ ꓢꓲ꓾ ꓪꓳꓽ ꓔ ꓢꓴ ꓔꓯ ꓩꓴ ꓗꓷ_ ꓡꓳ꓿ ꓥꓶꓺ_ ꓟꓴ ꓗꓪ ꓝꓲ ꓓꓴ ꓐꓴ_ ꓐꓰ ꓢ-ꓓꓯ ꓬꓲ ꓚꓲ ꓛꓬ ꓠꓬ ꓝꓴꓲꓹ ꓗꓪ ꓐꓰ ꓒꓬꓱꓼ ꓡ_ ꓟ ꓫꓵꓽ ꓪꓴ ꓔꓯ ꓢꓷ ꓔ_ ꓡꓳ꓾ ꓥ ꓠꓬ ꓝꓴꓲ ꓬꓲ ꓢꓯꓼ ꓪ ꓔꓯ ꓢꓷ ꓔ_ ꓡꓳ꓿ “ꓐꓶꓽ ꓞꓳ ꓪ ꓔꓲ ꓐꓴ ꓮ ꓙꓵꓽ ꓠꓬ ꓟꓲ ꓡꓱꓽ ꓜꓴ ꓗꓪ ꓟꓲ ꓟꓬꓱꓺ ꓓꓳꓽ ꓙꓳ ꓙꓳ_ ꓡꓰꓽ ꓬꓲꓼ ꓔ ꓔꓬ_ ꓡꓳ꓿ ꓖꓳ ꓡꓱ ꓥ_ ꓟꓲ ꓠꓴ ꓔꓯ ꓠꓽ ꓠꓵꓻ ꓟꓽ ꓓ ꓡꓳ ꓫꓵꓽ ꓢꓲꓹ ꓡꓯ ꓗꓸ_ ꓡꓰ ꓐꓰ꓾ ꓠꓴ ꓡꓱ ꓜꓴ ꓗꓪ ꓐꓰ ꓡꓳ ꓓꓳꓺ ꓩꓴ ꓗꓷ_ ꓡꓳ꓿ ꓸꓸꓸ ꓠꓴ ꓚꓲ ꓛꓬ ꓟꓵꓽ ꓔꓯ ꓠꓴ ꓐꓬꓺ ꓡꓰ ꓝꓲ ꓢꓲ꓾ ꓠꓴ ꓑ ꓫꓬ ꓐꓴ ꓔꓯ ꓠꓴ ꓢꓰꓼ ꓗꓷ_ ꓟ ꓑꓶ ꓓꓴ꓾ ꓠꓴ ꓔꓯ ꓬꓲ ꓪ_ ꓐꓰ ꓕꓲ ꓪꓺꓼ ꓟꓽ ꓔꓵꓸ꓿ ꓥꓶꓺ_ ꓟ ꓬꓰ ꓢꓴ ꓬꓲ ꓪ ꓞꓲꓼ ꓤ ꓡꓯꓹ ꓤ ꓔꓯ ꓠꓽ ꓕꓲ ꓞꓲꓼ ꓕꓲ ꓑ ꓟꓬꓱꓺ ꓓꓳꓽ ꓕꓽ ꓙꓳ ꓢꓲ꓾ ꓐꓰ ꓐꓯ_ ꓥꓳ꓿” ꓢ 14ꓽ18-20꓿
	ꓢ-ꓓꓯ ꓠꓬ ꓬꓲ ꓡꓰ ꓪꓴ-ꓢ ꓬꓲ ꓙꓵꓽ ꓗ ꓔꓯ ꓔꓳꓹ ꓗꓷ ꓟ ꓑꓶ ꓓꓴ ꓒꓬꓱꓼ ꓡ_ ꓟ ꓫꓵꓽ ꓪꓴ ꓔꓯ 1000 ꓘꓳꓼ ꓡꓱꓸꓼ ꓬꓲ ꓚꓲ ꓛꓬ ꓟꓬ ꓢꓶꓽ ꓡꓰ ꓟꓳꓻ ꓪ_ ꓥꓳ꓿ ꓬꓲ ꓘꓳ ꓣꓴ ꓟꓶ_ ꓟ ꓠꓲꓹ ꓫ ꓓꓴ_ ꓐꓰ ꓫ ꓙꓵꓻ ꓓꓴ ꓠꓬ ꓮꓸ ꓓꓲꓽ ꓪꓴꓽ_ ꓡꓳ꓿ ꓪꓴ-ꓢ ꓔꓯ ꓒꓳꓹ ꓔꓳꓹ ꓪꓴꓸ ꓔꓴ ꓕꓲꓽ ꓠꓬꓲ ꓗꓪ ꓐꓰ ꓬꓲ ꓚꓲ ꓛꓬ ꓬꓰ ꓗꓷ ꓟ ꓔꓯ ꓕꓲꓽ ꓫꓵꓽ ꓕꓲ ꓫꓵꓽ ꓐꓰ ꓓꓵ ꓙ ꓠꓬꓲ ꓠꓹ ꓟ_ ꓐꓰ꓾ ꓛꓬꓻ ꓒꓵꓽ ꓘꓳ ꓣꓴ ꓟꓶ ꓠ ꓗ_ ꓟ ꓔꓯ ꓓꓵ ꓙ ꓠꓬꓲ ꓠꓹ ꓟ꓾ ꓮ ꓟꓶ ꓬꓲ ꓔꓯ ꓬꓲ ꓙꓵꓹ ꓖꓶ ꓔ_ ꓡꓳ꓿
	ꓬꓲ ꓪꓴꓸ ꓕꓲ ꓧꓪꓹ ꓢꓯꓸ ꓬꓲꓼ ꓡ_ ꓟ_ ꓐꓰ ꓠꓬꓲꓽ ꓧꓪꓹ ꓕꓲ ꓧꓪꓹ ꓢꓯꓸ ꓬꓲꓼ ꓡ_ ꓟ ꓠꓬꓲꓽ ꓗꓴꓸ ꓚꓸꓼ꓾ 1000 ꓘꓳꓼ ꓦꓬ ꓠꓬꓲ ꓗꓪ꓾ ꓞꓳ ꓥꓶꓺ ꓐꓴ ꓔꓯ ꓐꓯ ꓟꓴ ꓘꓶꓽ_ ꓥꓳ꓿ ꓐꓯ ꓟꓴ ꓘꓶꓽ_ ꓟ ꓖꓳ ꓟ ꓔꓯ ꓠꓬ ꓙꓲ-ꓢꓴ ꓬꓯꓼ ꓡ ꓗꓷ ꓟꓶ ꓕꓯ꓾ ꓜꓽ ꓟꓶ ꓠꓬꓲꓽ ꓬꓰ ꓠ ꓗ_ ꓟ ꓔꓯ ꓟꓳꓸ꓾ ꓝꓲ ꓓꓴ ꓒꓳ-ꓡꓳ ꓡꓰ 1 ꓘꓳ-ꓡꓱ-ꓕꓴ 4ꓽ5 ꓗꓪ ꓐꓳ ꓖꓶ ꓔ_ ꓡꓳ꓿ ꓦꓬ ꓠꓬꓲ ꓖꓳ ꓟ ꓗꓪ ꓙꓲ ꓫꓬ ꓢꓴ ꓐꓴ ꓠꓬ꓾ ꓪ ꓔꓲ_ ꓐꓰ ꓔꓲꓺ ꓒ ꓐꓴ_ ꓡꓰ ꓐꓰ ꓙꓵꓽ_ ꓥꓳ꓿ “ꓖꓳ ꓕꓯ ꓥꓪ ꓠꓬ ꓙꓵꓽ ꓠꓬꓲꓸ ꓕꓲꓺ ꓮꓽ ꓟꓬꓹ ꓕꓲꓺ ꓟꓳ ꓢꓲ꓾ ꓙꓵꓽ ꓠꓬꓲꓸ ꓔꓲꓺ ꓗꓪ ꓠꓬꓲꓸ ꓠꓸ ꓢꓴ ꓔꓯ ꓠꓬ꓾ ꓐꓯ ꓟꓴ ꓘꓶꓽ ꓠꓹ ꓟ ꓙꓵꓽ ꓪ ꓖꓶ ꓔ_ ꓡꓳ꓿ ꓸꓸꓸ ꓬꓲ ꓪ ꓠꓽ ꓪꓴ-ꓢ_ ꓐꓰ ꓙꓲ-ꓢꓴ ꓬꓲ ꓔꓲꓺ ꓒ ꓐꓴ ꓬꓰ ꓢꓲ꓾ ꓬꓲ_ ꓐꓰ ꓕꓲ ꓪꓺꓼ ꓪ ꓔꓲ ꓕꓲꓽ ꓔꓴ ꓘꓳꓼ ꓣꓱꓽ_ ꓥꓳ꓿” ꓟꓳ 20ꓽ4-6ꓼ ꓓ 7ꓽ22꓿
	ꓖꓳ ꓕꓯ “ꓢꓲ ꓫꓬ ꓢꓴ ꓡꓰ ꓟꓲ ꓠꓯ ꓔꓯ ꓐꓯ ꓟꓴ ꓘꓶꓽ_ ꓥꓳ꓿” 1 ꓡꓱ 6ꓽ2꓿ ꓬꓲ ꓪ ꓠꓬ ꓙꓲ-ꓢꓴ_ ꓐꓰ ꓕꓲ ꓪꓺꓼ ꓞꓳ ꓥꓶꓺ ꓖꓳ ꓕꓲ ꓧꓳꓽ ꓔꓯ꓾ ꓬꓲ ꓪ ꓬꓰ_ ꓟ ꓟꓬꓱꓽ ꓔꓯ ꓛꓳ ꓢꓲ ꓐꓯ ꓟꓴ ꓘꓶꓽ_ ꓥꓳ꓿ ꓖꓳ ꓗ ꓠꓯ ꓞꓳ ꓥꓶꓺ ꓖꓳ ꓕꓲꓽ ꓜꓴ ꓘꓳ ꓣꓴ ꓟꓶ ꓠ ꓗ_ ꓟ ꓛꓬꓻ ꓒꓵꓽ ꓔꓯ ꓫꓵꓻ ꓓꓴꓽ ꓕꓳ ꓶ ꓡꓲꓺ ꓗꓪ꓾ ꓬꓲ ꓪ ꓟꓬꓱꓺ_ ꓐꓰ ꓕꓲ ꓛꓳꓻ_ ꓐꓳ ꓚꓲ ꓔ ꓟ ꓵꓺ ꓢꓲ꓾ ꓬꓲ ꓪ ꓔꓯ ꓐꓯ ꓟꓴ ꓞꓷꓹ_ ꓥꓳ꓿
	ꓢ-ꓓꓯ ꓐꓰ ꓥꓶꓺ_ ꓟ ꓦ ꓜꓴꓻ ꓐꓴ ꓠꓬ ꓙꓲ-ꓢꓴ_ ꓐꓰ ꓬꓲ ꓚꓳ ꓑ ꓐꓴ ꓡꓰ ꓐꓯ ꓟꓴ ꓘꓶꓽ_ ꓟ ꓔꓳꓹ ꓜꓳꓽ_ ꓥꓳ꓿ “ꓣꓳ ꓡꓰ ꓟꓴ ꓗꓪ ꓝꓲ ꓓꓴ ꓐꓴ ꓔꓯ ꓐꓯ ꓟꓴ ꓘꓶꓽ_ ꓥꓳ꓾ ꓐꓰ꓾ ꓠꓴ ꓪ ꓟꓽ ꓢꓷ ꓡ?” ꓐꓰ꓾ ꓒꓳ-ꓡꓳ ꓡꓰ ꓐꓯ_ ꓡꓳ꓿ 1 ꓡꓱ 6ꓽ3꓿ ꓬꓴ-ꓔ ꓡꓰ ꓥ_ ꓟꓲ “ꓚꓲ ꓛꓬ ꓙꓳ_ ꓟ ꓙꓵꓽ ꓪ ꓔꓯ ꓟꓽ ꓒꓵꓽ ꓢꓲ꓾ ꓚꓲ ꓛꓬ ꓔꓬ ꓖꓴ ꓗꓪ ꓐꓰ ꓧꓹ ꓗꓷ ꓟ ꓟꓴ ꓗꓪ ꓝꓲ ꓓꓴ ꓐꓴ ꓔꓯ ꓠꓬ꓾ ꓦꓬ ꓠꓬꓲ ꓓꓽ ꓟ ꓖꓳ ꓟ ꓗꓪ꓾ ꓐꓯ ꓟꓴ ꓘꓶꓽ ꓠꓹ ꓟ꓾ ꓬꓲ ꓡꓰ꓾ ꓕꓲ ꓞꓲꓼ ꓕꓲ ꓑ ꓟ ꓞꓳꓹ ꓚꓺ ꓡꓰ ꓠꓯ ꓞꓲꓹ ꓟ ꓠꓯꓸ ꓘꓪ ꓞꓳꓹ ꓔ_ ꓡꓳ꓾” ꓐꓯ_ ꓡꓳ꓿ ꓬꓴ 6꓿
	1000 ꓘꓳꓼ ꓡꓳꓹ ꓬꓰ_ ꓟ ꓗꓪ ꓠꓬꓲꓽ ꓧꓪꓹ ꓕꓲ ꓧꓪꓹ ꓢꓯꓸ ꓬꓲꓼ ꓡ_ ꓟ ꓙꓳ_ ꓡꓳ꓿ ꓖꓳ ꓕꓯ ꓞꓳ ꓥꓶꓺ ꓐꓴ ꓝꓮꓲ ꓢꓯꓸ ꓬꓲꓼ ꓡ ꓢꓲ꓾ “ꓐꓳ ꓞꓷꓹ ꓔ_ ꓟ” ꓐꓯ ꓟꓴ ꓔꓯ ꓪꓴ-ꓢ ꓟꓲ ꓙꓬ ꓗꓪ ꓬꓲ ꓪ ꓘꓳ ꓣꓴ ꓟꓶ_ ꓥꓳ꓿ ꓖꓪ 149ꓽ 9꓿ ꓖꓳ ꓟ ꓑꓶ ꓓꓴ ꓬꓳ-ꓦ ꓡꓰ “ꓜꓰꓻ ꓡꓰ ꓟ ꓫꓵꓻ ꓢꓴ ꓐꓴ ꓠꓬ ꓖꓳ ꓕꓲꓽ ꓔꓴ ꓘꓳꓼ ꓟꓽ ꓡꓳꓹ ꓬꓰ ꓕ ꓑꓳ ꓟꓽ ꓢꓯꓸ ꓡ꓾” ꓐꓰ꓾ ꓐꓯ ꓔ_ ꓡꓳ꓿ ꓟꓳ 20ꓽ5꓿ ꓞꓳ ꓥꓶꓺ ꓐꓴ_ ꓐꓰ ꓗꓴꓸ ꓙꓲ ꓙꓳ ꓢꓲ ꓬꓲ-ꓢ-ꓬ ꓡꓰ ꓥ_ ꓟꓲ꓾ “ꓖꓳ ꓡꓱ ꓢꓲ ꓡꓴꓸ ꓘꓴꓻ ꓗꓪ ꓡꓴꓸ ꓔ ꓢꓴ_ ꓡꓰ ꓐꓰ ꓬꓲ ꓪ ꓔꓯ ꓧꓳꓽ ꓜꓲꓼ ꓡ ꓢꓲ꓾ ꓐꓱ ꓓꓴꓽ ꓗꓪ ꓬꓲ ꓪ ꓔꓯ ꓐꓱ ꓔ_ ꓥꓳ꓿ ꓖꓳ ꓡꓱ ꓢꓲ ꓮ ꓟꓬꓹ ꓠꓬꓲ ꓗ ꓠꓯ ꓬꓲ ꓪ ꓔꓯ ꓛꓬꓻ ꓒꓵꓽ ꓖꓶ_ ꓥꓳ꓾” ꓐꓯ_ ꓡꓳ꓿ ꓢ 24ꓽ22꓿ 






























42 ꓕꓱꓺ 

ꓕꓲ ꓞꓲꓼ ꓕꓲ ꓑ ꓢꓲꓺ ꓡꓲ_ ꓟ 
(THE CONTROVERSY ENDED)

	1000 ꓘꓳꓼ ꓡꓳꓹ ꓬꓰ ꓗ ꓠꓯ ꓙꓲ-ꓢꓴ ꓠꓬ ꓚꓬꓴꓹ ꓟꓶ ꓢꓴ_ ꓐꓰ ꓟꓴ ꓗꓪ ꓝꓲ ꓓꓴ ꓐꓴ_ ꓐꓰ ꓕꓲ ꓪꓺꓼ ꓟꓲ ꓠꓯ ꓗꓪ ꓝꓮꓲ ꓬꓯꓼ ꓡ_ ꓡꓳ꓿ ꓫꓵꓻ ꓞꓹ_ ꓟ ꓞꓳ ꓥꓶꓺ ꓐꓴ ꓔꓯ ꓐꓯ ꓟꓴ ꓘꓶꓽ ꓠꓹ ꓟ ꓐꓱ ꓶ ꓢꓯꓸ ꓬꓲꓼ ꓡ ꓠꓹ ꓟ ꓕꓵꓼ ꓪ ꓖꓶ ꓗꓷ ꓕꓯ꓾ ꓵꓺ ꓖꓴ ꓟꓽ ꓓ ꓟ ꓫꓵꓻ ꓢꓴ ꓢꓯꓼ ꓬꓲꓼ ꓡ_ ꓡꓳ꓿ ꓬꓲ ꓪ ꓠꓬ ꓠꓻ ꓫꓵꓽ ꓠꓻ ꓙꓰꓽ ꓙꓳ ꓢꓴ ꓥ ꓢꓲ꓾ ꓫꓵꓻ ꓒꓬꓱꓽ ꓶꓻ ꓞꓹ_ ꓡꓳ꓿ ꓬꓲ ꓪꓴꓸ ꓕꓲ ꓧꓪꓹ ꓢꓯꓸ ꓬꓲꓼ ꓡ ꓢꓴ_ ꓐꓰ ꓠꓽ꓾ ꓮ ꓔꓲꓸ ꓤ_ ꓟꓲ ꓟꓽ ꓫꓱꓸ꓿
	ꓪꓴ-ꓢ ꓬꓲ ꓮ ꓐꓲ ꓐꓬꓱꓼ ꓡꓱꓼ ꓡꓱꓼ ꓟ ꓔꓯ ꓬꓲ ꓪ ꓟꓳ ꓗꓷ ꓕꓯ꓾ “ꓢꓲꓺ ꓒ ꓟꓬꓱꓺ ꓗꓪ ꓐꓰ ꓡ ꓢꓴ ꓠꓬ ꓶꓼ ꓙꓳ ꓫꓱꓹ ꓙꓳ_ ꓡꓳ꓾” ꓐꓰ꓾ ꓬꓲ ꓪ ꓐꓯ_ ꓡꓳ꓿ ꓟ 23ꓽ39꓿ ꓠꓵ ꓠꓲꓹ ꓗꓪ ꓐꓰ ꓟꓽ ꓥ꓾ ꓔꓱꓹ ꓚꓵꓺ_ ꓟ ꓡꓰ ꓡꓵꓹ ꓔꓴ ꓖꓶ_ ꓟ ꓗꓪ ꓐꓰ ꓬꓲ ꓪ ꓖꓳ ꓡꓱ ꓐꓯ_ ꓟ ꓥ ꓡꓳ꓿ ꓬꓲ ꓪ ꓠꓬ ꓬꓲ ꓪ ꓫꓵꓻ_ ꓕꓯ ꓟ_ ꓡꓰ ꓐꓰ꓾ ꓙꓲ-ꓢꓴ ꓔꓯ ꓒꓳꓹ ꓔꓳꓹ ꓠꓲꓹ ꓫꓵ_ ꓟ ꓠꓲꓹ ꓟ_ ꓐꓰ ꓙꓲ-ꓢꓴ ꓔꓯ ꓛꓴꓽ ꓙꓳ ꓠꓲꓹ ꓫꓵ_ ꓟ ꓠꓲꓹ ꓟ ꓠꓯꓸꓼ ꓗꓪ ꓢꓯꓸ ꓬꓲꓼ ꓡ ꓗꓷ ꓟ ꓥ ꓡꓳ꓿ ꓧꓶꓸ ꓕꓯ ꓕꓲ ꓤꓶꓻ ꓗꓪ ꓟ ꓠꓻ ꓔꓯ ꓓꓻ ꓡꓰ ꓝꓲ_ ꓟ ꓫꓱꓸ ꓤ ꓠꓲꓹ ꓦꓬ ꓠꓬꓲ ꓫꓵꓼ ꓔꓯ ꓬꓲ ꓪ ꓟꓽ ꓘꓳ ꓣꓴ ꓟꓶ꓿ 
	“ꓖꓳ ꓕꓲ ꓠꓬꓲ ꓗꓪ ꓬꓲ ꓛꓲ ꓒꓯꓹ ꓠꓬ ꓙꓱ-ꓣꓴ-ꓢ-ꓡꓱ ꓟꓲꓸ ꓕꓯ ꓐꓶ ꓓꓳ ꓔꓯ ꓟꓳꓸ ꓗꓪ ꓟ ꓮ ꓛꓬ ꓪꓼ ꓚꓲ ꓗꓪ ꓦꓰꓼ ꓡ_ ꓥꓳ꓿ ꓖꓳ ꓡꓱ ꓢꓲ ꓮ ꓛꓬꓼ ꓪꓼ ꓚꓲ ꓠꓬ ꓔꓱꓺ ꓦꓲ ꓗꓪ ꓐꓰ” ꓐꓶꓽ ꓡ_ ꓥꓳ꓿ ꓚꓬ 14ꓽ5ꓹ4ꓹ9꓿ ꓙ ꓖꓶ ꓔ ꓟ ꓟꓵꓽ ꓖꓳ ꓟ ꓗꓪ ꓙꓱ-ꓣꓴ-ꓢ-ꓡꓱ  ꓫꓵꓼ ꓬꓯꓼ ꓡ ꓢꓲ꓾ ꓙꓲ-ꓢꓴ ꓐꓰ ꓕꓲ ꓛꓳꓻ_ ꓬꓲ ꓡ ꓞꓳ ꓐꓴ_ ꓐꓰ ꓟꓴ ꓗꓪ ꓝꓲ ꓓꓴ ꓐꓴ ꓠꓬ ꓡꓳ ꓒꓱ ꓖꓳ ꓟ ꓠꓯꓸꓼ ꓗꓪ ꓓꓵꓽ ꓙꓰ_ ꓡꓳ꓿
	ꓢ-ꓓꓯ ꓔꓯ ꓠꓬ ꓗꓶꓸ_ ꓟ ꓟꓬꓱꓽ ꓟꓽ ꓬꓰ ꓝꓲ ꓠꓹ ꓟ ꓗꓽ ꓔ_ ꓠꓬꓲ꓾ ꓬꓲ ꓠꓬ ꓠꓲꓹ ꓟ ꓙꓬꓺ ꓔꓬ_ ꓡꓳ꓿ ꓖꓳ ꓡꓱ ꓥ_ ꓟꓲ ꓵꓺ ꓖꓴ ꓟꓽ ꓓ ꓟ ꓞꓳ ꓥꓶꓺ ꓐꓴ ꓢꓯꓸ ꓬꓲꓼ ꓡ_ ꓟ ꓔꓯ ꓬꓲ ꓡꓳꓸ ꓟꓳ ꓗꓷ ꓕꓯ꓾ ꓬꓲ ꓥꓳꓺ ꓡꓳꓸ ꓓꓴ ꓝꓮꓲ ꓢꓯꓼ ꓙꓳ ꓡ_ ꓡꓳ꓿ ꓔꓳꓹ ꓡꓯꓼ ꓘꓳ_ ꓟ ꓦꓬ ꓠꓬꓲ ꓓꓽ ꓟ ꓗꓪ ꓝꓮꓲ ꓕꓲ ꓧꓪꓹ ꓟꓽ ꓫꓴꓺ ꓡꓰ ꓝꓲ ꓠꓹ ꓟ ꓬꓲ ꓓꓵꓽ ꓞꓷꓹ ꓗꓷ_ ꓡꓳ꓿ ꓬꓲ ꓠꓬ ꓞꓳ ꓥꓶꓺ ꓐꓴ ꓖꓳ ꓕꓲ ꓧꓳꓽ ꓔꓯ ꓬꓲ ꓒꓯꓼ ꓠꓯꓸ ꓘꓪ ꓗꓪ ꓧꓳꓽ ꓜꓲꓼ ꓡ_ ꓥꓳ꓿ ꓙꓲ-ꓢꓴ ꓔꓯ ꓡꓳꓺ ꓩꓴ ꓗꓷ ꓢꓴ ꓞꓳ ꓥꓶꓺ ꓖꓳ ꓕꓲꓽ ꓜꓴꓻ ꓠꓬ ꓢ-ꓓꓯ ꓔꓯ ꓬꓲ ꓪ ꓪꓴꓸ ꓓꓵ ꓣꓱꓽ ꓢꓴ ꓣꓷꓠ ꓔ ꓠꓬꓲ꓾ ꓕꓵꓼ ꓪ ꓖꓶ_ ꓟ ꓮ ꓙꓵꓽ ꓔꓯ ꓠꓺ ꓡꓳꓸ ꓠꓹ ꓟ ꓬꓲ ꓪ ꓙ ꓖꓶ ꓔ_ ꓡꓳ꓿ ꓖꓳ ꓡꓱ ꓥ_ ꓟꓲ ꓖꓳꓼ ꓠꓲꓹ ꓣꓱꓽ ꓚꓽ ꓡꓰ ꓟ ꓢ-ꓓꓯ ꓠꓬ ꓧꓶꓸ ꓕꓯ ꓟ_ ꓡꓰ ꓐꓰ ꓬꓲ ꓚꓲ ꓛꓬ ꓒꓬꓱꓽ ꓚꓵꓺ ꓔꓯ ꓑꓲꓸ ꓔ_ ꓥꓳ꓿ ꓬꓲ ꓚꓲ ꓛꓬ ꓠꓬ ꓢ-ꓓꓯ ꓟꓽ ꓥ꓾ ꓡꓯꓼ ꓪ ꓟꓶ ꓒꓵꓽ ꓢꓴ ꓥ ꓢꓲ꓾ ꓟꓲ ꓠꓯ ꓔꓯ ꓟꓶ ꓔ ꓢꓴ ꓥ ꓡꓳ꓾ ꓐꓰ꓾ ꓐꓯ_ ꓥꓳ꓿ ꓞꓳ ꓥꓶꓺ ꓐꓴ ꓔꓯ ꓠꓬ ꓬꓲ ꓡꓰ ꓢꓯꓸ ꓬꓲꓼ ꓡ ꓝꓲ_ ꓟ_ ꓡꓰ ꓐꓰ ꓐꓯ_ ꓥꓳ꓿ ꓬꓲ ꓚꓲ ꓛꓬ ꓔꓯ ꓚꓬꓴꓹ ꓢꓲꓺ ꓒ ꓕꓲ ꓣꓳ_ ꓡꓰ ꓐꓰ ꓟꓳꓸ ꓖꓶ_ ꓥꓳ꓿ ꓢ-ꓓꓯ ꓡꓰ ꓢꓯꓼ ꓐ ꓢꓴ ꓔꓯ ꓢꓯꓼ ꓖꓶ ꓢꓲ꓾ ꓢꓲ ꓫꓬ_ ꓟ ꓡꓳ ꓒꓱ ꓔꓯ ꓓꓶꓽ ꓣꓴꓻ ꓠꓹ ꓟ ꓞꓳ ꓥꓶꓺ ꓐꓴ ꓔꓯ ꓧꓳꓽ ꓪꓴꓸ ꓟꓴ_ ꓥꓳ꓿ ꓵꓺ ꓖꓴ ꓟꓽ ꓓ ꓠ ꓛꓲ ꓟꓬꓽ_ ꓟ ꓖꓳ ꓕꓲ ꓧꓳꓽ ꓔꓯ ꓡꓯꓼ ꓠꓬꓲ ꓖꓴꓺ ꓢꓲ꓾ ꓚꓲ ꓛꓬ ꓠꓬ ꓦꓴꓺ ꓔꓯꓹ ꓙꓰ ꓟ ꓗꓴꓷꓼ_ ꓐꓰ ꓕꓲ ꓛꓳꓻꓼ꓾ ꓙꓵꓽ ꓪ ꓔꓯ ꓝꓮꓲ ꓕꓲ ꓧꓪꓹ ꓣꓴꓻ ꓔꓯꓹ ꓬꓲꓼ ꓡ ꓐ ꓡ ꓢꓴ ꓕꓲ ꓣꓳ ꓥ ꓡꓳ꓾ ꓐꓰ꓾ ꓬꓲ ꓐꓯ_ ꓥꓳ꓿
	ꓞꓳ ꓜꓴꓻ ꓗꓳ ꓡꓳ ꓗꓪ ꓠꓬ ꓟꓵꓽ ꓟꓽ ꓟꓷ ꓟꓲ ꓟꓽ ꓟꓷ ꓧꓶꓸ ꓕꓯ ꓢꓯꓸ ꓔꓬ ꓗꓷ ꓢꓴ ꓥ_ ꓟꓲ ꓔꓺ ꓞꓹ_ ꓡꓳ꓿ ꓧꓪꓽ ꓖꓳ ꓓꓱꓽ ꓪꓴꓽ ꓢꓲ ꓙ ꓜꓲꓼ ꓠꓲꓹ ꓟꓴꓺ_ ꓟ ꓞꓳ ꓤ ꓐꓴ_ ꓐꓰ꓾ ꓞꓳ ꓤ ꓡꓰ ꓪꓴꓸ ꓓꓵ ꓕꓱꓼ ꓠꓲꓹ ꓫꓵ_ ꓗꓪ ꓛꓲ ꓓꓵꓽ ꓙ ꓟꓶ_ ꓡꓳ ꓫꓵꓽ ꓔꓯ ꓫꓬꓹ ꓓꓳꓺ ꓡ ꓢꓴ ꓥ_ ꓟꓲ ꓔꓺ ꓞꓹ_ ꓡꓳ꓿ ꓖꓳ ꓡꓱ ꓥ_ ꓟꓲ ꓬꓲ ꓪ ꓡꓰ ꓫꓬꓹ ꓓꓳꓺ ꓡ_ ꓟ ꓥꓶꓺ_ ꓡꓳ ꓫꓵꓽ ꓑꓶ ꓓꓴ ꓬꓲ ꓪ ꓔꓯ ꓪꓴ-ꓢ ꓡꓰ ꓟꓲ ꓠꓯ ꓗꓪ ꓐꓰ ꓫꓵꓹ ꓩꓴ ꓗꓷ ꓟ ꓥ ꓡꓳ꓿ ꓟꓯꓼ ꓘꓶꓽ ꓗꓪ ꓕꓲ ꓧꓪꓹ ꓥ_ ꓟꓲ ꓟꓽ ꓫꓴ ꓡꓰ ꓗꓳꓸ ꓟ ꓪ ꓔꓲ_ ꓐꓰ ꓟꓯꓼ ꓢꓲꓽ ꓒ ꓐꓴ ꓥ_ ꓟꓲ ꓢꓯꓸ ꓬꓲꓼ ꓡ ꓢꓴ ꓗꓳ ꓡꓳ ꓗꓪ ꓕꓱꓹ ꓞꓹ_ ꓡꓳ꓿ ꓬꓲ ꓪ ꓔꓳꓹ ꓜꓳꓽ ꓗꓷ ꓟ ꓫꓵꓽ ꓪꓴ ꓮ ꓙꓵꓽ ꓠꓬ ꓫꓵꓻ ꓗꓷ ꓥ_ ꓟꓲ ꓟꓽ ꓒꓲꓼ ꓬꓰ꓿ ꓬꓲ ꓪ ꓔꓳꓹ ꓜꓳꓽ ꓗꓷ ꓟ ꓮ ꓙꓵꓽ ꓔꓯ ꓬꓲ ꓪ ꓚꓲꓸ ꓟꓶ_ ꓢꓰꓽ ꓡꓳ꓿ ꓬꓲ ꓪ ꓢꓯꓸ ꓬꓲꓼ ꓡ_ ꓕꓯ꓾ ꓧꓶꓸ ꓕꓯ ꓬꓲ ꓪ ꓔꓯ ꓧꓪꓸ ꓡꓰ ꓢꓴ ꓔꓯ ꓓꓶꓽ ꓧꓪꓸ ꓡꓰ ꓠꓲꓹ ꓫꓵ_ ꓡꓳ꓿ ꓝꓮꓲꓹ ꓙꓱ-ꓣꓴ ꓢ ꓡꓱ ꓫꓵꓼ ꓗꓪ ꓟ ꓐꓳꓸꓸꓶꓽ ꓐꓰ ꓟꓬꓱ ꓓꓳꓽ ꓔꓯ ꓦꓴꓸꓹ ꓠꓲꓹ ꓫꓵꓸ ꓟ ꓑꓶꓸ ꓓꓴ ꓟꓯꓼ ꓬꓰ ꓡꓯꓽ ꓘꓳ ꓠꓹ ꓟ ꓐꓱ– ꓶ ꓟꓬꓱ ꓓꓳꓽ ꓙꓳ ꓢꓴ ꓐꓴ ꓐꓰ ꓟꓯꓼ ꓢꓲꓽ ꓒꓽ ꓐꓴ ꓔꓯ ꓙ ꓖꓶꓽ ꓡ– ꓡꓳ꓿

ꓬꓲ ꓪꓴꓸ ꓕꓲ ꓧꓪꓹ ꓪꓴ-ꓢ ꓔꓯ ꓓꓶꓽ ꓡꓯꓼ ꓘꓳ_ ꓟ

	ꓢ-ꓓꓯ ꓠꓬ ꓬꓲ ꓡ ꓞꓳ ꓗꓳ ꓡꓳ ꓗꓪ ꓓꓻ ꓒ ꓐꓴ_ ꓐꓰ ꓖꓪ ꓙꓱ ꓡꓯ ꓘꓳ_ ꓡꓳ꓿ ꓢꓲ ꓫꓬ_ ꓟ ꓡꓳ ꓒꓱ ꓗꓪ ꓔꓬ ꓟ ꓟꓯꓼ ꓜꓴꓻ ꓠꓬ ꓬꓲ ꓪ ꓟꓬ ꓛꓲ ꓟꓽ ꓟꓬꓽ ꓠꓬꓲ꓾ ꓬꓲ ꓪ ꓠꓬ ꓧꓪꓸ ꓡꓰ_ ꓥꓳ꓾ ꓐꓰ꓾ ꓘꓴꓻ ꓐꓵꓻ ꓔꓬ_ ꓡꓳ꓿ ꓗꓴꓸ ꓒ ꓐꓴ ꓠꓬ ꓟꓯꓼ ꓘꓶꓽ ꓐꓱ ꓶ ꓙ ꓖꓶ ꓠ ꓗ_ ꓟ ꓔꓯ ꓙ ꓖꓶ_ ꓡꓳ꓿ ꓟꓯꓼ ꓙꓵꓽ ꓒ ꓠꓬ ꓬꓲ ꓟꓯꓼ ꓜꓴꓻ ꓔꓯ ꓗꓺ ꓫꓵꓺ ꓙꓳ ꓙꓳ_ ꓐꓰ ꓬꓲ ꓜꓴꓻ ꓐꓱꓻ ꓔ_ ꓡꓳ꓿
	ꓡꓳꓹ ꓬꓰ_ ꓕꓯ꓾ ꓟꓯꓼ ꓜꓴ ꓓꓳꓺ ꓙꓰ ꓠꓹ ꓟ ꓕꓵꓼ ꓪ ꓖꓶ ꓗꓷ ꓟꓶ ꓕꓯ꓾ ꓮ ꓟꓬꓹ ꓤꓶꓻ ꓗꓪ ꓐꓰ ꓜꓲꓼ ꓔ ꓟ ꓵꓺ ꓖꓴ ꓟꓽ ꓓ ꓟ ꓟꓯꓼ ꓜꓴ ꓠꓬ ꓟꓲ ꓙꓬ ꓓꓯꓺ ꓙꓰ_ ꓡꓳ꓿ ꓟꓯꓼ ꓜꓴ ꓠꓬ ꓬꓲ ꓗꓺ ꓫꓵ ꓔꓯ ꓛꓳ ꓢꓲ ꓪꓴ-ꓢ ꓡꓳ ꓒꓱ ꓔꓯ ꓟꓳꓸ ꓓꓯꓺ ꓙꓰ_ ꓡꓳ꓿ ꓢꓲꓽ ꓒ ꓐꓴ ꓥ_ ꓟꓲ ꓙꓵꓽ ꓪ ꓬꓲꓸ ꓕꓲꓸ ꓔꓯ ꓛꓳ ꓢꓲ꓾ ꓮꓽ ꓟ ꓠꓬꓲ ꓖꓴ ꓮꓽ ꓟ ꓣꓴꓻ ꓔ_ ꓡꓳ꓿
	ꓮ ꓟꓶ ꓙꓲ-ꓢꓴ ꓠꓬ ꓛꓴꓽ ꓙꓳ ꓢꓴ ꓡꓳꓸ ꓟꓳ_ ꓟ ꓗꓪ ꓦꓰꓼ ꓡ_ ꓡꓳ꓿ ꓫꓵꓺ ꓡꓰ ꓦꓲꓻ ꓚꓰꓺ ꓜꓶꓻ ꓔ ꓟ ꓡꓳ ꓒꓱ ꓕꓯ ꓢꓲ ꓮꓽ ꓟꓴꓹ ꓟꓴ ꓗꓪ ꓙꓵꓽ ꓠꓬꓲꓸ ꓕꓲ ꓕꓲꓽ ꓟ ꓙꓳ_ ꓡꓳ꓿ ꓙꓵꓽ ꓠꓬꓲꓸ ꓕꓲꓺ ꓗꓪ ꓠꓬ ꓪꓴ-ꓢ ꓬꓲ ꓮ ꓐꓲ ꓠꓬꓲꓸ ꓠꓸ ꓔꓬ_ ꓡꓳ꓿ ꓬꓲ ꓚꓳ ꓡꓳ ꓡꓳ ꓗꓪ ꓠꓬ ꓟꓴ ꓗꓪ ꓑ ꓫꓬ ꓐꓴ ꓚꓳꓸ ꓞꓹ ꓔꓬ_ ꓡꓳ꓿ ꓐꓹ ꓐ ꓪꓴ-ꓢ ꓬꓲ ꓐꓬꓱꓼ ꓡꓱꓼ ꓡꓱ ꓟ ꓠꓬ ꓮ ꓐꓲ ꓔꓯ ꓚꓳꓸ ꓔ ꓖꓶ_ ꓡꓳ꓿ ꓙꓲ-ꓢꓴ ꓬꓲ ꓐꓬꓱꓼ ꓡꓱꓼ_ ꓟ ꓡꓬꓸ ꓛꓲꓺ ꓠꓬ ꓡꓳ ꓒꓱ ꓗ ꓘꓶꓽ ꓔꓯ ꓘꓳꓻ ꓙꓰ ꓢꓲ꓾ ꓟꓲ ꓠꓯ ꓔꓯ ꓥ_ ꓟꓲ ꓡꓬꓸ ꓖꓶ ꓔꓬ_ ꓡꓳ꓿
	ꓙꓵꓽ ꓠꓬꓲꓸ ꓕꓲꓺ ꓒ ꓕꓲꓸꓼ ꓗꓪ ꓔꓬ ꓪ ꓢꓴ ꓠꓬ꓾ ꓧꓶꓸ ꓕꓯ ꓢ-ꓓꓯ ꓐꓱ ꓶ ꓠꓲꓹ ꓒꓵꓽ ꓠꓲꓹ ꓡꓱ ꓡꓱ_ ꓐꓰ ꓣꓱꓽ ꓙ ꓗꓷ ꓢꓴ ꓥ ꓢꓲ꓾ ꓗꓸ ꓠꓯꓸ ꓟ ꓦꓬ ꓠꓬꓲ ꓗꓪ ꓙꓲ-ꓢꓴ ꓔꓯ ꓛꓳꓻ ꓙꓰ ꓢꓴ ꓐꓴ ꓥ ꓡꓳ꓿ ꓬꓲ ꓪ ꓗꓸ ꓠꓯꓸ ꓗꓪ ꓔꓬ ꓢꓴ ꓠꓬ꓾ ꓞꓳ ꓗꓶꓸ_ ꓐꓰ ꓪꓴ-ꓢ ꓟꓽ ꓙꓳ ꓢꓴ ꓗꓳ ꓡꓳ ꓗꓪ ꓚꓲ ꓛꓬ ꓞꓳ ꓙꓳ_ ꓟ ꓡꓰ ꓙꓲꓻ_ ꓟ ꓔꓯꓺ ꓢꓳ ꓓꓴ ꓟꓳꓸ ꓖꓶ ꓢꓴ_ ꓐꓰ꓾ ꓪꓴ-ꓢ ꓙꓵꓽ ꓗ ꓔꓯ ꓠꓬ ꓒꓬꓹ ꓩꓴ ꓗꓷꓳ꓾ ꓐꓰ ꓘꓴꓻ ꓔꓬ ꓟ ꓝꓲ ꓗꓪ ꓙꓵꓽ ꓗ ꓔꓯ ꓫꓺ ꓒꓵꓽ ꓗꓷ ꓢꓴ ꓐꓴ ꓥ ꓡꓳ꓿ ꓕꓲ ꓤꓶꓻ ꓡꓰ ꓕꓲ ꓤꓶꓻ ꓗꓪ ꓙꓲ-ꓢꓴ ꓐꓱ ꓶ ꓚꓲ ꓛꓬ ꓢꓯꓼ ꓟꓬ ꓖꓶ ꓗꓷ ꓢꓴ ꓥ_ ꓟꓲ ꓕꓱ ꓕꓲꓽ ꓧꓳꓽ_ ꓐꓰ ꓕꓲ ꓪꓺꓼ ꓔꓬ ꓪ_ ꓡꓳ꓿ ꓬꓲ ꓪ ꓗꓸ ꓠꓯꓸ ꓗꓪ ꓔꓬ ꓢꓴ ꓠꓬ꓾ “ꓕꓲ ꓗꓴꓷꓼ ꓡꓰ ꓕꓲ ꓗꓴꓷꓼ_ ꓐꓰ꓾ ꓕꓲ ꓫꓵꓽ ꓡꓰ ꓕꓲ ꓫꓵꓽ_ ꓐꓰ꓾ ꓑ ꓫꓬ ꓑ ꓟꓲ_ ꓐꓰ꓾ ꓥꓳꓽ ꓫꓵꓽ ꓥꓳꓽ ꓙꓰꓽ_ ꓐꓰ꓾ ꓮ ꓟ_ ꓟꓲ ꓵꓺ ꓖꓴ ꓟꓽ ꓓ ꓟ ꓡ ꓞꓳ ꓬꓲ ꓜꓴ ꓓꓽ ꓟ꓾ ꓐꓵ ꓞꓶ ꓒꓴ ꓛꓹ ꓟ ꓖꓪꓽ ꓢꓲ꓾ ꓡꓯ ꓒꓯꓹ ꓗꓪ ꓙꓲ ꓫꓴꓽ ꓡꓯꓼ ꓗꓸ ꓣꓴ ꓔ” ꓢꓴ ꓐꓴ ꓥ ꓡꓳ꓿ ꓟꓳ 7ꓽ9꓿ ꓓꓶꓽ ꓡꓯ ꓘꓳ_ ꓟ ꓠꓬ ꓠꓽ ꓡꓰꓳ꓿ ꓧꓪꓸ ꓡꓰ_ ꓟ ꓬꓲ ꓢꓷ ꓡꓰ ꓓꓴ ꓬꓰ ꓠꓹ ꓟ꓾ ꓙꓲ ꓫꓴꓽ ꓡꓯꓼ ꓗꓸ ꓔꓯ ꓬꓲ ꓪ ꓔꓯꓹ ꓔ_ ꓡꓳ꓿ ꓙꓲ-ꓢꓴ ꓬꓲ ꓙꓲ ꓫꓬ_ ꓟ ꓔꓯ ꓔꓯꓺ ꓬꓯꓼ_ ꓟ ꓐꓵ ꓞꓶꓽ ꓒꓴ ꓔꓯ ꓥ_ ꓟꓲ ꓬꓲ ꓪ ꓖꓪꓽ ꓔ_ ꓡꓳ꓿
	ꓚꓲ ꓛꓬ ꓬꓰ_ ꓟ ꓙꓲꓻ_ ꓟ ꓟꓬꓱꓽ ꓑꓶ ꓓꓴ ꓢꓯꓼ ꓟꓬ ꓝ ꓟꓶ_ ꓡꓳ꓾ ꓐꓰ꓾ ꓙꓵꓻ ꓢꓴ ꓕꓲ ꓣꓳ_ ꓟꓲ ꓞꓳ ꓜꓴ ꓗꓪ ꓟꓽ ꓔꓺ ꓞꓹ꓿ ꓬꓲ ꓪ ꓔꓳꓹ ꓜꓳꓽ ꓗꓷ ꓟ ꓫꓵꓽ ꓪꓴ ꓔꓯ ꓮ ꓟ ꓥ_ ꓟꓲ ꓟꓽ ꓕꓱꓻ ꓔꓬ꓿ ꓬꓲ ꓪ ꓮ ꓙꓵꓽ ꓘꓴꓻ ꓔꓬ ꓟ ꓕꓲ ꓫꓵꓽ ꓠꓬ꓾ “ꓢꓯꓼ ꓟꓬ ꓝꓸ_ ꓟ ꓣꓱ ꓛꓰ ꓠꓬ꓾ ꓙꓵꓽ ꓠꓬꓲꓸ ꓕꓲꓺ ꓗꓪ ꓠꓬꓲꓸ ꓠꓸ ꓢꓴ ꓣꓳ ꓪꓴ-ꓢ_ ꓐꓰ ꓮ ꓣꓳ ꓤ ꓔꓯ_ ꓟ ꓥ ꓡꓳ꓾” ꓐꓯ_ ꓟ ꓥ ꓡꓳ꓿ ꓟꓳ 7ꓽ10꓿

ꓒꓳꓹ ꓔꓳꓹ ꓢꓴ ꓔꓯ ꓐꓯ ꓟꓴ ꓘꓶꓽ_ ꓟ

	ꓜꓲꓼ ꓞꓹ ꓔꓬ ꓟ ꓟꓴ ꓗꓪ ꓝꓲ ꓓꓴ_ ꓐꓰ ꓟꓲ ꓠꓯ ꓞꓳ ꓤ ꓮ ꓙꓵꓽ ꓟ ꓒꓬꓱꓽ ꓕꓯ ꓗꓪ ꓙꓲ-ꓢꓴ ꓠꓬ ꓪ ꓔꓲ ꓙꓵꓽ ꓪꓴꓸ ꓛꓴꓽ ꓦꓳꓹ_ ꓡꓳ꓿ ꓮ ꓟꓶ ꓪꓽ ꓠꓬꓲ_ ꓟ ꓬꓲ ꓓꓽ ꓟ ꓐꓲꓺ ꓞꓹ ꓢꓴ꓾ ꓪ ꓔꓲ ꓕꓯ ꓢꓲ ꓟ ꓪ ꓔꓲ ꓠꓬ꓾ ꓙꓵꓽ ꓗ ꓔꓯ ꓛꓬꓻ ꓢꓲ꓾ ꓬꓲ ꓤ ꓠꓱ ꓐꓴ ꓔꓯ ꓗꓸ ꓧꓪꓺ ꓢꓴ ꓐꓴ ꓔꓯ ꓐꓯ ꓟꓴ ꓘꓶꓽ_ ꓡꓳ꓿ “ꓖꓳ ꓗ ꓠꓯ ꓒꓴ ꓛꓹ ꓟ ꓙꓵꓽ ꓠꓬꓲꓸ ꓕꓲꓺ ꓓꓽ ꓟ_ ꓐꓰ ꓕꓯ ꓢꓲ ꓗꓪ ꓠꓬꓲꓸ ꓠꓸ ꓢꓴ ꓔꓯ ꓥꓪ ꓟꓳꓻ_ ꓡꓳ꓿ ꓟꓴ ꓗꓪ ꓟꓲ ꓠꓯ ꓠꓬ ꓬꓲ ꓒꓬꓱꓽ ꓕꓯ ꓗꓪ ꓐꓰ ꓛꓰꓹ ꓙꓰ ꓢꓲ꓾ ꓟꓽ ꓟꓳꓻ꓿ ꓫꓵꓻ ꓢꓴ ꓪꓴꓽ ꓪꓴꓽ ꓣꓳ ꓣꓳ ꓠꓬ ꓙꓵꓽ ꓠꓬꓲꓸ ꓕꓲ ꓟꓲꓽ ꓙꓬ ꓗꓪ ꓦꓰꓼ ꓞꓹ_ ꓟ ꓔꓯ ꓥꓪ ꓟꓳꓻ_ ꓢꓰꓽ  ꓡꓳ꓿ ꓖꓳ ꓡꓱ ꓢꓲ ꓕꓳ ꓶ ꓡꓲꓺ ꓔꓯ ꓒꓬꓱꓺ ꓗꓷ_ ꓡꓳ꓿ ꓕꓳ ꓶ ꓬꓲ ꓔꓱꓺ ꓬꓲ ꓕꓲꓽ ꓡꓲꓺ ꓔꓯ_ ꓟꓲ ꓒꓬꓱꓺ ꓗꓷ_ ꓡꓳ꓿ ꓖꓳ ꓟ ꓠꓬ ꓢꓯꓼ ꓟꓬ ꓕꓳ ꓶ ꓥ ꓡꓳ꓿ ꓫꓵꓻ ꓢꓴ ꓔꓯ ꓠꓬ ꓕꓳ ꓶ ꓗꓪ ꓐꓳ ꓔ_ ꓟ ꓬꓲ ꓪ ꓟꓬꓱꓽ ꓔꓯ ꓛꓳ ꓢꓲ꓾ ꓐꓯ ꓟꓴ ꓘꓶꓽ_ ꓡꓳ꓿ ꓟꓳ 20ꓽ11-12꓿
	ꓬꓰ-ꓢꓴ ꓡꓰ ꓞꓳ ꓥꓶꓺ ꓐꓴ ꓔꓯ ꓟꓳꓸ ꓒꓳꓹ ꓢꓲ ꓡꓳꓸ ꓗꓷ ꓕꓯ꓾ ꓞꓳ ꓥꓶꓺ ꓐꓴ ꓠꓬ ꓬꓲ ꓪ ꓣꓱꓽ ꓬꓰ ꓗꓷ ꓟ ꓮ ꓙꓵꓽ ꓔꓯ ꓓꓵ ꓙ ꓛꓲ ꓡ_ ꓡꓳ꓿ ꓢꓲ ꓫꓬ_ ꓟ ꓙ ꓖꓴ ꓗꓪ ꓐꓰ ꓬꓲ ꓪ ꓮ ꓕꓯ ꓧꓹ ꓙꓰ ꓗꓷ ꓟ ꓔꓯ ꓥ_ ꓟꓲ ꓬꓲ ꓪ ꓓꓵ ꓙ ꓛꓲ ꓡ_ ꓡꓳ꓿ ꓬꓲ ꓪ ꓔꓯ ꓝꓴꓲ ꓗꓪ ꓧꓳꓽ ꓓꓵꓽ ꓙꓰ ꓗꓷ ꓟ꓾ ꓧꓪꓽ ꓠꓲꓹ ꓡꓶꓽ ꓔꓯ ꓠꓲꓹ ꓘꓪꓽ ꓫꓵꓻ ꓡꓰ ꓝꓲ_ ꓡꓳ ꓫꓵꓽ ꓤꓹ ꓠꓬꓲ ꓓꓴ ꓔꓯ ꓥ_ ꓟꓲ ꓬꓲ ꓪ ꓓꓵ ꓙ ꓛꓲ ꓡ_ ꓡꓳ꓿ ꓬꓲ ꓪ ꓡꓰ ꓤꓲꓺ ꓗꓷ ꓟ ꓪꓴ-ꓢ ꓬꓲ ꓝꓲ ꓓꓴ ꓐꓴ_ ꓐꓰ꓾ ꓬꓲ ꓪ ꓟꓽ ꓠꓺ ꓠꓹ ꓟ ꓬꓲꓼ ꓠꓬꓲꓸ ꓖꓶ ꓘꓶꓽ_ ꓐꓰ꓾ ꓠꓲꓹ ꓟ ꓩꓴꓻ ꓢꓴ ꓡꓰ ꓒꓳꓹ ꓔꓳꓹ ꓗꓷ ꓟ ꓫꓱꓸ ꓤ ꓙ ꓗꓳ ꓠꓲꓹ꓾ ꓟꓽ ꓓꓵ ꓙ ꓒꓳꓹ ꓬꓲꓼ ꓡ ꓟ ꓠꓲꓹ ꓟ꓾ ꓕꓱ ꓟꓬ ꓫꓵꓽ ꓠꓬ ꓮꓸ ꓔꓳꓸ ꓡꓰ ꓐꓳ ꓔ_ ꓟ_ ꓡꓰ ꓐꓰ ꓔꓲꓺ ꓢꓲꓽ ꓢꓲꓽ_ ꓡꓰꓽ ꓓꓳꓺ ꓡ_ ꓡꓳ꓿
	ꓙꓵꓽ ꓠꓬꓲꓸ ꓕꓲꓺ ꓕꓯ ꓢꓲ ꓗꓪ ꓠꓬ ꓡꓯ ꓐꓳ ꓔꓶꓸ ꓓꓴ ꓔꓯ ꓔꓲꓺ ꓢꓲꓽ ꓢꓲꓽ ꓟꓳꓻ ꓪ ꓓ_ ꓡꓳ꓿ ꓮ-ꓓꓯ ꓝꓴꓲ ꓠꓯꓸꓼ ꓗꓪ ꓞꓰꓻ ꓓꓵꓽ ꓡꓰ_ ꓟ_ ꓐꓰ ꓕꓲ ꓛꓳꓻꓼ꓾ ꓫꓴꓹ ꓣꓴ_ ꓟ ꓟꓬꓱꓽ ꓕꓲꓽ ꓫꓵꓽ ꓗ ꓠꓯꓸ ꓕꓲ ꓫꓵꓽ ꓬꓰ ꓐꓲꓺ ꓡꓰ_ ꓟ ꓔꓯ ꓥ_ ꓟꓲ ꓔꓲꓺ ꓢꓲꓽ ꓢꓲꓽ_ ꓐꓰ ꓡꓳꓸ ꓟꓳ_ ꓡꓳ꓿ ꓮꓸ ꓓꓲꓽ ꓱꓺ ꓓꓰꓺ_ ꓟ ꓕꓲꓸ ꓗꓪ ꓐꓰ ꓚꓬꓴꓹ ꓢꓲꓺ ꓒ ꓦꓵꓻ ꓡ_ ꓟ꓾ ꓡꓲ ꓛꓲ ꓗꓪ ꓜꓽ ꓓꓴ ꓟꓽ ꓜ ꓜꓽ ꓪ ꓘꓴ_ ꓟ꓾ ꓞꓳ ꓤ ꓙꓲꓻ ꓖꓴ ꓐꓱ ꓶ ꓟꓬꓱꓽ ꓬꓰ_ ꓟ꓾ ꓫꓱꓸ ꓤ ꓟꓬꓱꓽ ꓬꓰ_ ꓟ꓾ ꓢ ꓘꓪ ꓕꓯ ꓪ ꓚꓲ ꓗꓪ ꓪꓽ ꓘꓴ_ ꓟ꓾ ꓟꓬꓺ ꓔꓳꓹ ꓢꓴ_ ꓐꓰ ꓛꓴꓽ ꓙꓳ ꓢꓴ ꓡꓰ ꓘꓽ_ ꓟ ꓔꓯ ꓜꓲꓽ ꓪ_ ꓟ꓾ ꓖꓷ-ꓢꓷ-ꓟ-ꓠꓲ ꓐꓱꓺ ꓗꓪ ꓔꓳꓹ ꓜꓳꓽ_ ꓟ ꓠꓲꓹ ꓫ ꓓꓴ꓾ ꓫꓵꓽ ꓢꓲꓼ ꓔꓬ ꓟ ꓞꓳ ꓤ ꓐꓴ ꓔꓯ ꓡꓯ ꓙꓱ ꓪ ꓡꓰ_ ꓟ꓾ ꓛꓳ ꓒꓯꓹ ꓐꓴ ꓡꓰ ꓡꓳ ꓒꓰꓹ_ ꓟ ꓔꓯ ꓔꓳꓹ ꓜꓳꓽ_ ꓟ꓾ ꓔꓲꓺ ꓒ ꓦꓲ ꓗꓪ ꓧꓪꓺ ꓟꓰꓹ ꓠ ꓠꓬꓲ_ ꓟ ꓔꓯ ꓔꓳꓹ ꓜꓳꓽ_ ꓟ꓾ ꓒꓲ-ꓡ ꓡꓰ ꓠ ꓠꓬꓲ_ ꓟ꓾ ꓩꓴ-ꓡꓲ ꓪ ꓔꓲ ꓒꓬꓱꓽ ꓕꓯ ꓗꓪ ꓤꓲꓺ_ ꓟ꓾ ꓘꓶꓻ ꓙꓵꓻ_ ꓟ_ ꓐꓰ ꓕꓯꓼ ꓢꓰꓼ_ ꓟ ꓔꓯ ꓜꓲꓽ ꓪ_ ꓟ꓾ ꓕꓱ ꓟꓬ ꓫꓵꓽ ꓬꓲ ꓪ ꓒꓬꓱꓽ ꓕꓯ ꓗꓪ ꓡꓳꓸ ꓟꓳ ꓪ_ ꓡꓳ꓿
	ꓡꓯ ꓐꓳ ꓔꓶ ꓓꓴ ꓙ ꓖꓴ ꓫꓱꓽ ꓪ ꓡꓰ ꓢꓴ ꓟꓴ ꓗꓪ ꓢꓲꓽ ꓒ ꓙꓲ-ꓢꓴ꓾ ꓡꓯ ꓐꓳ ꓔꓶ ꓓꓴ ꓗꓪ ꓕꓯꓼ ꓪ ꓡꓰ ꓟ ꓙꓲ-ꓢꓴ꓾ ꓙꓲ-ꓢꓴ ꓫ ꓙꓵꓻ ꓔꓬ ꓕꓯ ꓤꓲꓺ ꓢꓴ ꓔꓲꓺ ꓒ ꓐꓴ_ ꓐꓰ ꓙꓵꓽ ꓗ ꓒ ꓐꓴ꓾ ꓙꓲ-ꓢꓴ ꓢꓯꓼ ꓟꓬ ꓞꓷꓹ ꓗꓷ_ ꓕꓯ ꓕꓲ ꓑꓹ ꓤ ꓠꓯ ꓞꓲꓹ ꓡꓰ_ ꓟ꓾ ꓙꓲ-ꓢꓴ ꓬꓲꓸ ꓫꓵꓻ_ ꓐꓰ ꓬꓰ_ ꓕꓯ ꓒꓬꓱꓼ ꓗꓷ ꓟ ꓫꓵꓽ ꓪꓴ ꓔꓯ ꓥ_ ꓟꓲ ꓞꓳ ꓤ ꓖꓳ ꓕꓲ ꓧꓳꓽ ꓒꓬꓱꓽ ꓕꓯ ꓗꓪ ꓡꓳꓸ ꓟꓳ ꓪ_ ꓡꓳ꓿
        ꓙꓳꓺ ꓓꓴ ꓙꓳ_ ꓟ ꓫꓵꓽ ꓪꓴ ꓠꓬ ꓧꓶꓸ ꓕꓯ ꓮ ꓡꓲ ꓒꓬꓱꓼ ꓗꓷ ꓠꓬ ꓬꓲ ꓖꓳ ꓡꓱ ꓡꓳꓸ ꓟꓳ_ ꓡꓳ꓿ ꓢ-ꓓꓯ ꓐꓰ ꓬꓲ ꓕꓲꓽ ꓜꓴ ꓢꓴ ꓠꓬ꓾ ꓬꓲ ꓪ ꓡꓳꓸ ꓟꓳ ꓔꓬ ꓡꓳ ꓫꓵꓽ ꓔꓯ ꓑꓶꓸ ꓡꓰ ꓝꓲ ꓟꓽ ꓐ ꓡ꓿ ꓚꓲ ꓛꓬ ꓡꓯ ꓒꓯꓹ ꓡꓰ ꓛꓬꓻ ꓗꓷ ꓢꓴ ꓐꓴ ꓠꓬ꓾ ꓬꓲ ꓪ ꓬꓰ ꓗꓷ ꓟ ꓮ ꓙꓵꓽ ꓔꓯ ꓓꓵ ꓙ ꓛꓲ ꓡ_ ꓥꓳ꓿ ꓐꓱ-ꓡꓲ-ꓦꓱ ꓗꓪ ꓟ ꓤ ꓠꓱ ꓤ ꓔꓯ ꓢꓰꓼ ꓢꓴ ꓩꓴ-ꓡꓲ ꓪ ꓔꓲ꓾ ꓖꓳ ꓓꓱ ꓔꓲꓹ ꓖꓶ ꓢꓴ ꓬꓳ-ꓦ ꓫꓵꓽ ꓔꓯ ꓧꓳꓸ ꓡꓰ ꓝꓲ ꓢꓴ ꓥꓶꓺ_ ꓟ ꓤ ꓟꓶ ꓤ ꓩꓴ-ꓡꓳ-ꓓꓲ꓾ ꓶꓻ ꓣꓴꓻ ꓠꓲꓹ ꓟꓽ ꓫꓵ ꓟ ꓒꓲ-ꓡ꓾ ꓬꓰ-ꓢꓴ ꓬꓲ ꓫꓵꓽ ꓠꓬ ꓥꓪ ꓠꓴ_ ꓐꓰ ꓥꓪ ꓠꓴ ꓞꓲꓼ ꓤ ꓡꓯꓹ ꓤ ꓕꓯ ꓢꓲ ꓗꓪ ꓚꓰꓹ ꓞꓹ ꓢꓲ꓾ ꓐꓰ꓾ ꓘꓴ ꓢꓴ ꓞꓳ ꓜꓴ ꓞꓳ ꓟꓯꓼ꓾ ꓞꓳ ꓥꓶꓺ ꓕꓱ ꓟꓬ ꓛꓲ ꓠꓬ ꓬꓲ ꓪ ꓚꓲ ꓛꓬ ꓔꓯ ꓙꓲ-ꓢꓴ ꓒꓬꓱꓽ ꓕꓯ ꓗꓪ ꓚꓵꓺ ꓔ ꓠꓹ ꓟ ꓬꓰ ꓔꓬ ꓕꓯ꓾ ꓚꓬꓴꓹ ꓟꓶ ꓡꓰ ꓢꓴ ꓐꓴ ꓠꓬ “ꓥꓪ ꓠꓴꓽ ꓐꓱ ꓶ ꓫꓵꓻ ꓙ ꓢꓴ ꓢꓲꓺ ꓒ꓾” ꓐꓰ ꓘꓴ ꓢꓲ꓾ ꓬꓲ ꓪ ꓪꓴꓸ ꓓꓵ ꓗꓪ ꓟ ꓪꓴꓸ ꓛꓴꓽ ꓔꓯ ꓠꓬ ꓙꓲ-ꓢꓴ ꓛꓲꓺ ꓔꓲꓺ ꓗꓪ ꓗꓶ ꓔ_ ꓡꓳ꓿
	ꓖꓳ ꓕꓯꓽ ꓖꓳ ꓗꓪ ꓠꓬ ꓙꓲ-ꓢꓴ ꓬꓲꓸ ꓝꓲ-ꓓꓴ ꓐꓴ-ꓸ ꓒꓳ-ꓡꓳ-ꓸ ꓒꓲ-ꓕꓱ-ꓸ ꓬꓳ-ꓦ ꓝꓮꓲꓹ ꓔꓱꓹ ꓠꓲꓹ ꓙꓳ ꓢꓴ ꓐꓴ ꓮ-ꓙꓵ ꓓꓵꓽ ꓡ- ꓡꓳ꓿  ꓧꓶꓸ ꓕꓯ ꓚꓲ ꓛꓬ ꓡꓰ ꓘꓶꓻ ꓙꓵꓻ ꓗꓷ ꓢꓴ_ ꓐꓰ ꓚꓲ ꓛꓬ ꓑꓶ ꓓꓴ ꓥꓴꓻ ꓗꓷ ꓢꓴ ꓔꓯ ꓛꓵꓽ ꓔꓴ ꓖꓶ_ ꓟ ꓔꓯ ꓡꓳꓸ ꓔꓬ ꓢꓴ ꓗꓳ ꓡꓳ ꓗꓪ꓾ ꓥꓶꓺ_ ꓟ ꓠꓰ-ꓣꓳ ꓪ ꓔꓲ ꓥ_ ꓟꓲ ꓔꓺ ꓞꓹ_ ꓡꓳ꓿ ꓚꓲ ꓛꓬ ꓡꓰ ꓟꓽ ꓙꓲꓻ ꓟ ꓔꓯꓺ ꓐꓬꓱꓽ ꓟꓳꓸ ꓖꓶ ꓗꓷ ꓢꓲ꓾ ꓟꓲ ꓠꓯ ꓔꓯ ꓫ ꓙꓵꓻ ꓡꓰ ꓝꓲ ꓢꓴ꓾ ꓠꓰ-ꓣꓳ ꓬꓲ ꓟꓹ ꓟ ꓥ_ ꓟꓲ ꓚꓲ ꓛꓬ ꓬꓰ ꓗꓷ ꓟ ꓟꓬꓱꓽ ꓔꓯ ꓡꓳꓸ ꓟꓳ ꓔꓬ_ ꓡꓳ꓿
	ꓚꓲ ꓛꓬ ꓠꓬ ꓙꓲ-ꓢꓴ ꓬꓲ ꓝꓲ ꓓꓴ ꓥ ꓡꓳ꓾ ꓐꓰ ꓐꓯ ꓢꓲ꓾ ꓡꓯ ꓐꓳ ꓔꓶ ꓓꓴ_ ꓐꓰ ꓐꓱ ꓓꓴꓽ ꓟꓳꓸ ꓖꓶ ꓢꓲ ꓠꓬꓲ꓾ ꓞꓳ ꓤ ꓔꓯ ꓙꓵꓽ ꓢꓴ ꓣꓳ-ꓟ ꓘꓴ ꓜꓲ ꓞꓳ ꓪꓴꓸ ꓓꓵ ꓣꓱꓽ ꓢꓴ ꓥ_ ꓟꓲ ꓖꓳ ꓗꓪ ꓔꓬ_ ꓡꓳ꓿ ꓚꓲ ꓛꓬ ꓔꓯ ꓠꓬ ꓪꓴ-ꓢ ꓕꓯ ꓢꓲ ꓗꓪ ꓛꓵꓽ ꓔꓴ ꓢꓲ꓾ ꓪꓴ-ꓢ ꓙꓵꓽ ꓗ ꓔꓯ ꓡꓶꓸ ꓑ ꓗꓷ ꓠꓹ ꓟ ꓢꓯꓼ ꓕꓵꓼ ꓗꓷ ꓢꓴ ꓦ ꓡꓱ ꓚꓱꓹ ꓪꓴꓸ ꓓꓵ ꓣꓱꓽ ꓢꓴ ꓐꓴ ꓥ_ ꓟꓲ ꓖꓳ ꓗꓪ ꓔꓬ_ ꓡꓳ꓿ ꓮ ꓣꓳ ꓙꓲꓻ ꓘꓳꓹ ꓢꓴ ꓘꓴ ꓜꓲ ꓞꓳ ꓪꓴꓸ ꓓꓵ ꓣꓱꓽ ꓢꓴ ꓐꓴ ꓥ_ ꓟꓲ ꓪꓴ-ꓢ_ ꓐꓰ ꓫꓵꓽ ꓪꓴ ꓕꓱ ꓡꓯ ꓘꓳ ꓓꓴ ꓙꓳ_ ꓢꓰꓽ ꓡꓳ꓿ ꓪꓴ-ꓢ ꓠꓬ ꓬꓲ ꓙꓵꓽ ꓗ ꓔꓯ ꓮꓽ ꓘꓶꓸ ꓒꓵꓽ_ ꓟ ꓚꓬꓹ ꓔ_ ꓡꓳ꓾ ꓐꓯ_ ꓟ ꓔꓯ ꓮ ꓟꓶ ꓬꓲ ꓪ ꓢꓷ ꓡꓰ ꓥ_ ꓟꓲ꓾ ꓗꓸ ꓠꓯꓸ ꓞꓰꓻ ꓡꓰꓳ꓿ ꓙꓲ-ꓢꓴ ꓠꓬ ꓫ ꓙꓵꓻ ꓓꓴ ꓜꓲꓽ ꓪ ꓡꓰ ꓢꓴ ꓬꓲ ꓤ ꓠꓱ ꓐꓴ ꓔꓯ ꓠꓲꓹ ꓠꓵ_ ꓡꓳ꓾ ꓐꓯ_ ꓟ ꓔꓯ ꓥ_ ꓟꓲ ꓮ ꓟꓶ ꓬꓲ ꓪ ꓢꓷ ꓡꓰ_ ꓡꓳ꓿
	ꓞꓳ ꓥꓶꓺ ꓐꓴ ꓮ ꓙꓵꓽ ꓔꓯ ꓠꓬ ꓟꓴ ꓗꓪ ꓗꓪ ꓟ ꓙꓵꓽ ꓪ ꓔꓯ ꓔꓳꓹ_ ꓟ ꓝꓴꓲ ꓑꓶ ꓓꓴ ꓐꓯ ꓟꓴ ꓘꓶꓽ_ ꓥꓳ꓿ ꓓꓰꓽ_ ꓥ_ ꓟꓲ ꓡꓲꓹ ꓙꓰ ꓟꓽ ꓓ꓾ ꓢꓸ ꓬꓰꓽ ꓓꓴ ꓔꓯ_ ꓟꓲ ꓟꓽ ꓓꓽ ꓔꓳꓹ ꓖꓶ ꓡꓻꓳ꓿ ꓕꓲ ꓞꓲ ꓕꓲ ꓑ ꓛꓬꓻ ꓒꓵꓽ ꓟꓶ ꓝꓲ꓾ ꓐꓰ꓾ ꓬꓲ ꓪ ꓔꓯ ꓕꓵꓼ ꓪ ꓐꓯ ꓞꓷꓹ ꓗꓷ_ ꓥꓳ꓿
	ꓚꓲ ꓛꓬ ꓒꓳꓹ ꓔꓳꓹ_ ꓟ ꓟꓬꓱꓽ ꓑꓶ ꓓꓴ ꓒꓲꓼ ꓬꓰ ꓟꓶꓽ ꓬꓰ ꓓꓴ ꓔꓯ ꓞꓳ ꓥꓶꓺ ꓐꓴ ꓡꓳꓸ ꓟꓳ ꓡꓰꓳ꓿ “ꓕꓱ ꓟꓬ ꓫꓵꓽ ꓠꓬ ꓣꓳ ꓟꓶ ꓙꓲꓽ ꓙꓳ_ ꓡꓳ ꓫꓵꓽ ꓥ ꓡꓳ꓿ ꓳ꓾ ꓥꓪ ꓬꓰ ꓗꓷ ꓟ ꓠꓬ ꓟꓽ ꓜꓳꓽ ꓐꓷ꓿ ꓢꓲ ꓡꓲ ꓗꓹ ꓛꓲ_ ꓟ_ ꓐꓰ ꓛꓵꓽ ꓔꓴ ꓖꓶ_ ꓟ ꓔꓯ ꓠꓬ ꓠꓲꓹ ꓫ ꓓꓴ_ ꓐꓰ ꓠꓲꓹ ꓟ ꓐꓬꓺ ꓡꓰ ꓓꓴ ꓡꓰ ꓑ ꓗꓷ ꓐꓷꓹ꓾ ꓐꓰ ꓐꓯ ꓢꓲ ꓬꓲ ꓪ ꓮꓸ ꓛꓬ ꓙꓱꓺ ꓔꓬ_ ꓡꓳ꓿ ꓬꓲ ꓪ ꓔꓯ ꓟꓴ ꓗꓪ ꓗꓴꓷꓼ ꓗꓪ ꓟꓽ ꓓꓵꓽ ꓙꓰ ꓝꓲ ꓟ ꓠꓽ꓾ ꓔꓱꓹ ꓜꓳꓽ_ ꓡꓳ꓾ ꓐꓰ꓾ ꓬꓲ ꓪ ꓢꓷ ꓡꓰ_ ꓡꓳ꓿ “ꓞꓳ ꓤ ꓕꓱ ꓕꓲ ꓣꓳ (ꓙꓲ-ꓢꓴ) ꓔꓯ ꓠꓬ ꓣꓳ ꓕꓯ ꓢꓲ ꓗꓪ ꓟꓽ ꓙꓵꓽ ꓝꓲ꓾” ꓐꓰ꓾ ꓬꓲ ꓪ ꓞꓳ ꓙꓳ_ ꓟ ꓡꓰ ꓐꓯ ꓗꓷꓳ꓿ ꓟ 25ꓽ40꓿

ꓢ-ꓓꓯ ꓫꓴꓺ ꓡꓰ_ ꓟ

	ꓞꓳ ꓥꓶꓺ ꓐꓴ ꓠꓬ ꓙꓲ-ꓢꓴ ꓙꓵꓽ ꓪꓴꓸ ꓛꓴꓽ ꓘꓳꓹ_ ꓟ ꓔꓯ ꓡꓳꓸ ꓢꓲ ꓮ' ꓡꓰ_ ꓡꓳ꓿ ꓙꓲ-ꓢꓴ ꓬꓲ ꓡꓯ ꓒꓯꓹ ꓗꓪ ꓬꓲ ꓪ ꓡꓰ ꓟꓽ ꓒꓵꓽ ꓟꓽ ꓚꓬꓺ ꓬꓰ ꓗꓷ ꓟ ꓙꓵꓽ ꓗ ꓞꓲꓻ ꓙꓰꓽ ꓔꓯꓹ ꓔ_ ꓟ ꓔꓯ ꓬꓲ ꓪ ꓡꓳꓸ ꓟꓳ_ ꓡꓳ꓿ ꓚꓬꓴꓹ ꓟꓶ ꓢꓴ ꓡꓰ ꓖꓪꓺ_ ꓟ ꓟꓴ ꓖꓪ ꓢꓯꓼ ꓐꓰꓼ ꓔꓴ ꓡ_ ꓟ ꓟ ꓔꓯ ꓥ_ ꓟꓲ ꓬꓲ ꓪ ꓑ ꓙ_ ꓡꓳ꓿ ꓟꓴ ꓖꓪ ꓢꓯꓼ ꓖꓳ ꓟ ꓠꓬ ꓡꓳ ꓒꓱ ꓬꓲ ꓐꓽ ꓗꓪ ꓔꓬ ꓢꓴ ꓔꓯ ꓥ_ ꓟꓲ ꓑ ꓙ ꓛꓲ ꓬꓰ ꓢꓲ꓾ ꓬꓲ ꓪ ꓮ ꓙꓵꓽ ꓠꓬ “ꓕꓲ ꓞꓲꓼ ꓕꓲ ꓑ ꓟ ꓪ ꓔꓲꓸꓳ꓾ ꓠꓴ ꓙ ꓖꓴ ꓠꓬ ꓙꓲ ꓫꓬ_ ꓟ_ ꓐꓰ ꓔꓱꓹ ꓜꓳꓽ_ ꓟ ꓥ ꓡꓳ꓾” ꓐꓰ ꓘꓴꓻ ꓢꓲ ꓠꓬꓲ꓾ ꓙꓲ-ꓢꓴ ꓔꓯ ꓪꓴꓸ ꓓꓵ ꓕꓱꓼ_ ꓡꓳ꓿ ꓟꓳ 15ꓽ3꓿
	ꓢ-ꓓꓯ ꓠꓽ ꓬꓲ ꓖꓳ ꓓꓱ ꓕꓲꓽ ꓐꓶꓽ ꓫꓵꓻ ꓟ_ ꓡꓰ ꓐꓰ ꓚꓬꓹ ꓪ_ ꓡꓳ꓿ ꓧꓶꓸ ꓕꓯ ꓙꓵꓽ ꓪ ꓙꓳ_ ꓟ ꓚꓲ-ꓡꓴ-ꓑꓷꓼ ꓕꓲ ꓣꓳ ꓥ ꓟ ꓢ-ꓓꓯ ꓬꓲ ꓠꓬ꓾ ꓚꓲ ꓛꓬ ꓞꓰꓻ ꓬꓯꓼ ꓩꓴ ꓡ ꓟ ꓠꓬꓲꓺ ꓖꓴ ꓔꓯ ꓓꓵ ꓙ ꓛꓲ ꓡ_ ꓡꓳ꓿ ꓚꓲ ꓛꓬ ꓔꓯ ꓓꓳꓹ ꓟꓴꓹ ꓖꓶ ꓡ ꓗꓷ ꓟ ꓜꓲꓼ ꓓꓴ ꓗꓪ ꓐꓰ ꓥ_ ꓟꓲ ꓚꓲ ꓛꓬ ꓔꓯ ꓕꓲ ꓞꓲꓼ ꓕꓲ ꓑ ꓖꓼ ꓓꓳ ꓗꓷꓳ꓿ ꓪꓴ-ꓢ ꓒ ꓕꓲꓸꓼ ꓗꓪ ꓔꓬ ꓟ ꓟꓴ ꓗꓪ ꓝꓲ ꓓꓴ ꓕꓲ ꓣꓳ ꓔꓯ ꓬꓲ ꓡꓳꓸ ꓠꓬꓲ ꓗꓷ ꓕꓯ꓾ ꓧꓶꓸ ꓕꓯ ꓬꓲ ꓠꓬꓲꓺ ꓖꓴ ꓟꓶ ꓡꓰ ꓢꓴ ꓥ ꓟ ꓔꓯ ꓬꓲ ꓡꓳꓸ ꓟꓳ_ ꓡꓳ꓿
	ꓬꓲ ꓚꓲ ꓛꓬ ꓟꓽ ꓒꓳꓹ ꓔꓳꓹ ꓢꓰꓽ ꓕꓯ ꓘꓳ ꓣꓴ ꓟꓶ_ ꓟ ꓢꓲꓺ ꓡꓲ_ ꓟ_ ꓐꓰ ꓠꓲꓹ ꓘꓪ ꓫꓵꓻ_ ꓟ ꓔꓯ ꓮ ꓟꓶ ꓬꓲ ꓓꓵꓽ ꓙ ꓛꓲ ꓡ_ ꓡꓳ꓿ ꓬꓲ ꓡꓰ ꓞꓳ ꓤ ꓛꓳ ꓞꓳ ꓤ ꓢꓰꓼ ꓡꓯꓼ ꓘꓳ ꓝꓲ ꓗꓷ ꓟ ꓔꓯ ꓥ_ ꓟꓲ ꓬꓲ  ꓓꓵꓽ ꓙ ꓠꓲꓹ ꓟ ꓟꓳꓻ ꓔꓬ_ ꓡꓳ꓿ ꓞꓳ ꓤ ꓛꓳ ꓞꓳ ꓤ ꓛꓴꓽ ꓙꓳ ꓡꓯ ꓘꓳ ꓝꓲ_ ꓟ꓾ ꓞꓳ ꓤ ꓢꓰꓼ_ ꓟ꓾ ꓗꓴꓷꓼ ꓙꓵꓽ ꓚꓱꓹ ꓔꓯ ꓐꓬꓺ ꓡꓰ ꓝꓲ_ ꓟ꓾ ꓒꓳꓹ ꓔꓳꓹ ꓝꓲ_ ꓟ꓾ ꓬꓲ ꓡꓰ ꓬꓰ ꓗꓷ ꓟ ꓟꓬꓱꓽ ꓕꓱ ꓟꓬ ꓫꓵꓽ ꓔꓯ ꓬꓲ ꓓꓵ ꓙ ꓛꓲ ꓡ_ ꓡꓳ꓿ ꓙꓲ-ꓢꓴ ꓬꓰ_ ꓟ ꓟꓬꓱꓽ ꓔꓯ ꓜ ꓟꓶꓽ ꓠꓬꓲ ꓔꓳꓹ ꓗꓷ ꓟ ꓔꓯ ꓥ_ ꓟꓲ ꓓꓵ ꓙ ꓛꓲ ꓡ_ ꓡꓳ꓿ ꓬꓲ ꓚꓲ ꓛꓬ ꓢꓯꓼ ꓕꓵꓼ_ ꓟ ꓗꓪ ꓐꓰ ꓶꓼ ꓫ ꓟꓶ_ ꓟ ꓔꓯ ꓡꓳꓸ ꓠꓬꓲ ꓗꓷ ꓕꓯ꓾ ꓫꓴꓺ ꓡꓰ ꓓꓴ ꓔꓯ_ ꓡꓰꓽ ꓬꓲ ꓡꓳꓸ ꓟꓳ_ ꓡꓳ꓿ ꓓꓶꓽ ꓡꓯꓼ ꓘꓳ_ ꓟ ꓪ ꓜꓲ ꓪꓴꓽ ꓡ ꓠꓬ ꓪ ꓜꓲ ꓬꓲ ꓫꓴꓺ ꓡꓰ ꓢꓲ꓾ ꓡꓯ ꓒꓯꓹ ꓛꓱꓺ (ꓙꓵꓺ ꓖꓶ) ꓠ ꓗ_ ꓟ_ ꓡꓰ ꓐꓰ ꓡꓳꓸ ꓟꓳ_ ꓡꓳ꓿
	ꓒꓳꓹ ꓔꓳꓹ ꓒꓽ ꓓꓽ ꓟ ꓖꓳ ꓕꓲ ꓣꓳ ꓬꓲ ꓔꓶꓺ ꓙꓱꓼ ꓠꓬ꓾ ꓒꓳꓹ ꓔꓳ_ ꓟ ꓠꓬ ꓪꓴ-ꓢ ꓛꓬꓻ ꓖꓴ ꓥ ꓡꓳ꓾ ꓐꓯ_ ꓟ ꓔꓯ ꓟꓳꓸ ꓖꓶ ꓠꓹ ꓟ ꓥ ꓡꓳ꓿ ꓬꓲ ꓘꓳ ꓣꓴ ꓚꓱꓹ ꓕꓱ ꓟ ꓔꓯ ꓬꓲ ꓟꓯꓼ ꓜꓴ ꓐꓴ ꓥ_ ꓟꓲ ꓘꓳ ꓣꓴ ꓠꓹ ꓟ꓾ ꓬꓲ ꓡꓰ ꓚꓱꓹ ꓟꓳꓸ ꓖꓶ_ ꓡꓳ꓿ ꓪꓴꓽ ꓜꓽ ꓢꓴ ꓖꓳ ꓕꓲ ꓣꓳ ꓠꓬ ꓔꓱꓹ ꓚꓵꓺ_ ꓟ ꓟꓸ ꓟꓲ ꓔꓲ ꓫꓵꓺ꓾ ꓟꓽ ꓔꓱꓹ ꓟ ꓟꓸ ꓟꓲ ꓟꓸ ꓢꓲ꓾ ꓟꓲ ꓠꓯ ꓔꓯ ꓗꓶꓸ ꓧꓳꓽ ꓪꓴꓸ ꓙꓰ_ ꓡꓳ꓿ ꓖꓳ ꓡꓱ ꓥ_ ꓟꓲ ꓬꓲ ꓒꓬꓱꓽ ꓚꓵꓺ ꓔꓯ ꓟꓳꓸ ꓖꓶ ꓓꓳ ꓡ_ ꓟ ꓬꓲ ꓝꓲ ꓛꓲ ꓡꓻꓳ꓿ ꓙꓲ-ꓢꓴ ꓔꓯ ꓠꓬ ꓙꓵꓽ ꓠꓬꓲꓸ ꓕꓲꓺ ꓗꓪ ꓐꓰ ꓣꓴꓻ ꓞꓰ ꓗꓷ ꓢꓲ꓾ ꓙꓲ-ꓢꓴ ꓬꓲ ꓡ ꓞꓳ ꓔꓯ ꓥ_ ꓟꓲ ꓢꓰꓼ ꓟꓶꓽ ꓡꓰ ꓝꓲ ꓢꓲ ꓠꓬꓲ꓾ ꓢꓲ ꓫꓬ_ ꓟ ꓡꓳ ꓒꓱ ꓔꓯ ꓙꓵꓽ ꓠꓹ ꓟ ꓢꓯꓼ ꓕꓵꓼ_ ꓟ ꓗꓪ꓾ ꓢ-ꓓꓯ ꓬꓲ ꓗꓶꓸ_ ꓟ_ ꓐꓰ ꓖꓳꓼ ꓠꓲꓹ ꓔꓯ ꓢꓲꓽ ꓢꓲꓽ ꓡꓳꓸ ꓟꓳ ꓪ_ ꓡꓳ꓿ ꓬꓲ_ ꓐꓰ ꓔꓺ ꓡꓯ ꓘꓳ ꓢꓴ ꓮ ꓙꓵꓽ ꓥ_ ꓟꓲ ꓫꓴꓺ ꓡꓰ_ ꓡꓳ꓿
	ꓢ-ꓓꓯ ꓠꓬ ꓬꓲ ꓚꓲ ꓛꓬ ꓠꓲꓹ ꓡꓶꓽ ꓗꓪ ꓐꓰ ꓒꓳꓹ ꓔꓳꓹ ꓗꓷ ꓟ ꓑꓶ ꓓꓴ꓾ ꓬꓲ ꓠꓬ ꓟꓴ ꓗꓪ ꓗꓴꓷꓼ ꓟꓶ ꓟꓽ ꓒꓵꓽ꓾ ꓐꓯ_ ꓟ ꓔꓯ ꓬꓲ ꓚꓲ ꓛꓬ ꓢꓷ ꓡ_ ꓡꓳ꓿ ꓖꓳ ꓟ ꓑꓶ ꓓꓴ ꓬꓲ ꓔꓯ ꓙꓳ_ ꓟ ꓪꓽ ꓠꓬꓲ_ ꓟ ꓮ ꓙꓵꓽ ꓔꓯ ꓣꓱꓽ ꓢꓲ ꓪꓴ-ꓢ ꓔꓯ ꓔꓳꓹ_ ꓡꓳ꓿ ꓟꓴ ꓗꓪ ꓗꓴꓷꓼ ꓢꓲ ꓡꓲ_ ꓟ_ ꓐꓰ ꓢꓲ ꓫꓬ_ ꓟ ꓠꓬ꓾ ꓬꓲ ꓐꓱ ꓶ ꓠꓽ꓾ ꓘꓶꓻ ꓙꓵꓻ ꓓꓴ ꓓꓽ ꓟ ꓕꓲ ꓫꓵꓽ ꓒꓬꓱꓼ ꓡ_ ꓡꓳ꓿ ꓖꓳ ꓡꓱ ꓠꓬꓲ ꓬꓲ ꓔꓯ ꓐꓯ ꓞꓷꓹ ꓗꓷ ꓟ ꓮ ꓙꓵꓽ ꓠꓬ ꓔꓱꓹ ꓜꓳꓽ_ ꓡꓳ꓾ ꓐꓰ ꓣꓷꓠ ꓢꓲ꓾ ꓪꓴ-ꓢ ꓔꓯ ꓒꓵꓽ ꓗ ꓬꓰ_ ꓡꓳ꓿
	ꓔꓱꓹ ꓚꓵꓺ_ ꓟ ꓐꓰ ꓗꓪ' ꓫꓵ_ ꓟ ꓠ ꓠꓬꓲ ꓘꓶ ꓮ ꓙꓵ ꓐꓱ ꓶ ꓒꓳꓹ ꓖꓶ ꓓꓴ ꓥ_ ꓟꓲ ꓢꓲꓽ ꓢꓲꓽ ꓟꓳꓻ ꓞ_ ꓡꓳ꓿ ꓮ ꓟꓶꓹ ꓟꓶ ꓔꓳꓹ ꓡꓯ ꓘꓳ ꓗꓷ ꓟ ꓦꓬ ꓠꓬꓲ ꓠꓯꓸꓼ ꓗꓪ ꓬꓰ ꓗꓷ_ ꓟ ꓛꓬꓻ ꓖꓴ ꓥꓳꓽ ꓖꓴ ꓮ ꓙꓵꓽ ꓥ_ ꓟꓲ ꓢꓲꓽ ꓢꓲꓽ ꓟꓳꓸ ꓖꓶ ꓓꓳ ꓡꓻꓳ꓿ ꓪꓴ-ꓢ ꓬꓲ ꓙꓵꓽ ꓗ ꓔꓯ ꓟꓽ ꓛꓳ ꓟ ꓑꓶ ꓓꓴ ꓒꓬꓱꓼ ꓡ_ ꓟ ꓫ ꓙꓵꓻ ꓓꓴ_ ꓐꓰ ꓟꓽ ꓙꓲ ꓟꓽ ꓜꓳꓽ ꓟ ꓔꓯ ꓥ_ ꓟꓲ ꓟꓳꓻ ꓪ ꓡꓰꓳ꓿ ꓪꓴ-ꓢ ꓬꓲ ꓙꓵꓽ ꓗ ꓙꓳꓻ ꓔꓬ ꓟ ꓗꓪ ꓐꓰ ꓢꓯꓸ ꓫꓵꓽ ꓮ ꓙꓵꓽ ꓔꓯ ꓗꓹ ꓛꓲ ꓓꓴ ꓟꓶ ꓝꓲ_ ꓡꓳ꓾ ꓐꓯ_ ꓟ ꓢꓷ ꓙ ꓟꓳ ꓙ ꓘꓶꓽ ꓠꓬ ꓝꓴꓲ ꓚꓺ ꓟꓲ ꓗꓪ ꓕꓲ ꓞꓲꓼ ꓕꓶꓻ ꓞꓹ ꓥꓳ꓿ ꓟꓴ ꓗꓪ ꓟꓲ ꓠꓯ ꓗꓪ ꓔꓬ ꓟ ꓞꓳ ꓙꓲꓻ ꓞꓳ ꓥꓶꓺ ꓮ ꓙꓵꓽ ꓠꓬ “ꓕꓲ ꓞꓲꓼ ꓕꓲ ꓑ ꓟ ꓪ ꓔꓲꓸꓳ꓾ ꓠꓴ ꓙ ꓖꓴ ꓠꓬ ꓙꓲ ꓫꓬ_ ꓟ_ ꓐꓰ ꓔꓱꓹ ꓜꓳꓽ_ ꓟ ꓥ ꓡꓳ꓾” ꓐꓰ꓾ ꓕꓲ ꓠꓲꓹ ꓕꓲ ꓢꓯꓼ ꓘꓴꓻ ꓔꓴ ꓡ_ ꓥꓳ꓿
	ꓙꓲ-ꓢꓴ ꓔꓯ ꓟꓬꓱꓺ ꓮ ꓙꓵꓽ ꓟ ꓪꓴꓸ ꓗꓪ ꓛꓵꓽ ꓔꓴ ꓠꓹ ꓟ ꓝꓲꓸ ꓛꓲ ꓡꓻꓳ꓿ ꓢꓲꓺ ꓒ ꓠꓬ ꓬꓲ ꓤ ꓠꓱ ꓐꓴ ꓔꓯ ꓐꓬꓱꓼ ꓡꓱꓼ ꓡꓱꓼ ꓟ ꓗꓴꓷꓼ ꓗꓪ ꓧꓳꓽ ꓓꓵ ꓙꓰ ꓐ ꓡ_ ꓟ ꓗꓪ ꓐꓰ ꓗꓹ ꓛꓲꓽ ꓓꓴ ꓟꓶ ꓠꓹ ꓟ꓾ ꓡꓯ ꓐꓳ ꓔꓶ ꓓꓴ ꓗꓪ ꓫꓵꓻ ꓙ_ ꓡꓳ꓿ ꓪꓴ-ꓢ ꓐꓬꓱꓽ ꓔꓯ ꓛꓳ ꓢꓲ ꓬꓲ ꓫꓵꓼ ꓫꓬꓹ ꓚꓰꓼ ꓟꓶ ꓡꓰ ꓢꓴ ꓔꓯ ꓡꓳꓸ ꓠꓬꓲ ꓗꓷ ꓕꓯ꓾ ꓚꓲ ꓛꓬ ꓫ ꓙꓵ ꓜꓲꓽ_ ꓟ ꓗꓪ ꓐꓰ ꓓꓱꓼ ꓓꓳ ꓡ_ ꓟ ꓢꓶꓹ ꓢꓶ ꓔꓯ ꓙꓲ-ꓢꓴ ꓟꓳ ꓪ_ ꓡꓳ꓿ ꓖꓳ ꓡꓱ ꓠꓬꓲ ꓬꓲ ꓠꓬ ꓗꓹ ꓛꓲ ꓠꓲꓹ ꓘꓪꓽ ꓫꓵ ꓔꓬ_ ꓡꓳ꓿ ꓖꓳ ꓕꓯ ꓬꓲ ꓡꓰ “ ꓥꓪ ꓫꓵꓽ ꓡꓰ ꓪꓴ ꓔ ꓢꓴ ꓔꓯ ꓡꓳ ꓠꓬꓲ꓾ ꓬꓲ ꓪ ꓐꓱ ꓶ ꓥꓪ ꓫ ꓙꓵ ꓜꓲꓽ ꓗꓷꓳ꓿ ꓬꓲ ꓪ ꓐꓱ ꓶ ꓥꓪ ꓢꓯꓼ ꓟꓬ ꓖꓶ ꓗꓷꓳ꓾” ꓐꓰ꓾ ꓞꓳ ꓙꓲꓻ ꓞꓳ ꓥꓶꓺ ꓮ ꓙꓵꓽ ꓑ ꓙ ꓠ ꓛꓲ ꓘꓴꓻ_ ꓡꓳ꓿ ꓝꓮꓲꓹ ꓫꓱꓸ ꓖꓶ ꓟꓴ-ꓖꓪ ꓮ ꓟꓴ ꓗꓪ ꓐꓰ ꓓꓳ ꓡ ꓢꓲ-ꓸ “ꓢꓰꓼ ꓗꓷ ꓠꓬꓲ ꓟ ꓮ ꓣꓳ ꓤꓼ ꓠꓬ-ꓸ ꓪꓽ ꓠꓬꓲ ꓟ ꓐꓰ ꓐꓳꓸꓸꓶꓽ ꓐꓰ-ꓸ ꓙ ꓗꓴꓸ ꓠꓲꓹ ꓐꓰ ꓢꓯꓼ ꓪꓽ ꓐꓰ-ꓸ ꓞꓳ ꓒꓵꓽ ꓡ ꓟ ꓐꓰ ꓟꓬꓱ ꓓꓳꓽ ꓐꓰ-ꓸ ꓫꓱꓸ ꓖꓶꓽ ꓟ ꓟꓶ ꓒꓵꓹ ꓡꓳ-ꓸ ꓐꓯ-ꓡꓳ꓿” ꓟꓳ 5ꓽ12ꓼ ꓟꓳ 15ꓽ4ꓼ ꓖꓪ 145ꓽ10꓿ 

ꓡꓳꓹ ꓬꓰ ꓕꓲ ꓧꓪꓹ ꓞꓳ ꓥꓶꓺ ꓐꓴ ꓜꓲꓽ ꓜꓲꓽ ꓑꓰꓹ ꓑꓰꓹ ꓬꓰ_ ꓟ

	ꓢ-ꓓꓯ ꓬꓲ ꓫꓱꓹ ꓠꓬ ꓮ ꓔꓲꓸ ꓤ ꓥ_ ꓟꓲ ꓟꓽ ꓑꓶꓸ ꓡꓰ ꓢꓰꓽ꓿ ꓒꓳꓹ ꓔꓳꓹ_ ꓟ ꓟꓬꓱꓽ ꓠꓬ ꓬꓲꓻ ꓧꓪꓸ_ ꓡꓰ ꓐꓰ ꓝꓮꓲ ꓕꓲ ꓧꓪꓹ ꓔꓴ ꓡ_ ꓡꓳ꓿ ꓬꓲ ꓠꓬ ꓪ ꓔꓲ ꓕꓯ ꓢꓲ ꓟ ꓪ ꓔꓲ ꓟꓲ ꓙꓬ ꓗꓪ ꓟꓽ ꓙꓵꓺ ꓖꓶ ꓠꓹ ꓟ ꓓꓵꓽ ꓙ ꓞꓷꓹ ꓔ ꓥ_ ꓟꓲ꓾ ꓟꓶꓽ ꓟꓶꓽ ꓫꓬꓹ ꓫꓬꓹ ꓟ ꓬꓲ ꓔꓯ ꓛꓳ ꓢꓴ ꓕꓲ ꓣꓳ ꓥ_ ꓟꓲ ꓬꓲ ꓔꓯ ꓪꓴꓸ ꓓꓵ ꓣꓱꓽ ꓢꓴ ꓟꓽ ꓚꓬꓹ ꓖꓶ ꓡꓻꓳ꓿ ꓞꓳ ꓥꓶꓺ ꓐꓴ ꓠꓬ ꓢ-ꓓꓯ_ ꓐꓰ ꓕꓲ ꓡꓰꓹꓼ ꓪꓴ-ꓢ ꓔꓯ ꓠꓲꓹ ꓜꓳꓺ ꓔꓬ ꓥ_ ꓟꓲ꓾ ꓬꓲ ꓪ ꓐꓱ ꓶ ꓥꓳꓺ ꓡꓳ ꓓꓴ ꓟꓽ ꓙꓳ ꓟ ꓔꓯ ꓬꓲ ꓪ ꓢꓷ ꓔ_ ꓡꓳ꓿ “ꓠꓴ ꓠꓲꓹ ꓟ ꓗꓪ ꓚꓲ ꓛꓬ ꓔꓯ ꓪꓴ-ꓢ_ ꓡꓰ ꓐꓰ ꓚꓬꓹ ꓔ_ ꓟ ꓑꓶ ꓓꓴ꓾ ꓠꓬꓲ ꓠ꓾ ꓥꓪ ꓠꓬ ꓠꓴ ꓔꓯ ꓔꓳꓹ ꓠꓹ ꓟ ꓞꓳ ꓫꓵꓽ ꓞꓳ ꓙꓰꓽ ꓗꓳ ꓡꓳ ꓗꓪ ꓟ ꓮ ꓓꓲꓽ ꓪꓳꓹ_ ꓟ ꓐꓶ ꓞꓳ ꓔꓯ ꓡ ꓝꓲ_ ꓥꓳ꓿ ꓬꓲ ꓪ ꓠꓬ ꓮ ꓕ ꓪꓴꓸ ꓒꓲꓹ ꓚꓵꓹ ꓓꓳ ꓡ ꓢꓲ꓾ ꓠꓴ ꓙ ꓗꓴ ꓠꓲꓹ ꓗꓪ ꓐꓰ ꓟꓶ_ ꓟ ꓐꓲꓻ ꓒꓬꓱꓽ ꓔꓯ ꓔꓳꓹ ꓢꓲ ꓠꓬꓲ꓾ ꓠꓴ ꓐꓬꓱꓼ ꓡꓱ ꓡꓱꓼ_ ꓟ ꓔꓯ ꓟꓽ ꓫꓬ ꓟ ꓗꓷ ꓡꓰ ꓝꓲ_ ꓥꓳ꓿ ꓬꓲ ꓪ ꓡꓰ ꓠꓴ ꓔꓯ ꓫꓵꓻ ꓓꓴꓽ ꓗꓪ ꓓꓱꓽ ꓞꓰ ꓩꓴ ꓗꓷ_ ꓥꓳ꓿” “ꓑꓲꓸ ꓙ ꓢꓴ ꓚꓲ-ꓡꓴ-ꓑꓷꓼꓳ꓾ ꓥꓪ ꓡꓰ ꓐꓬꓱꓼ ꓡꓱꓼ ꓡꓱꓼ ꓟ ꓒꓵꓽ ꓡꓳ ꓗꓳ ꓡꓳ ꓗꓪ ꓐꓰ ꓠ ꓔꓯ ꓟꓶꓽ ꓬꓰ ꓝꓲꓳ꓿ ꓸꓸꓸ ꓥꓪ ꓡꓰ ꓠꓴ ꓔꓯ ꓟꓲ ꓛꓬ ꓗꓪ ꓡꓳ ꓩꓴ ꓗꓷꓳ꓿ ꓪ ꓔꓲ ꓣꓱꓽ ꓢꓴ ꓮ ꓟꓬꓹ ꓣꓳ ꓡꓰ ꓠꓴ ꓔꓯ ꓡꓳꓸ ꓟꓳ ꓝꓲ ꓠꓹ ꓟ꓾ ꓥꓪ ꓡꓰ ꓬꓲ ꓪ ꓟꓲ ꓙꓬ ꓗꓪ ꓠꓴ ꓔꓯ ꓓꓳꓽ ꓡꓰ ꓝ_ ꓡꓳ꓿ ꓸꓸꓸ ꓠꓴ ꓔꓯ ꓡꓳꓸ ꓟꓳ ꓢꓴ ꓥ ꓕ ꓑꓳ ꓟꓲ ꓙꓬ ꓗꓪ ꓥꓪ ꓡꓰ ꓟꓲ ꓠꓯ ꓕꓯ ꓢꓲ ꓗꓪ ꓠꓴ ꓔꓯ ꓘꓴꓽ ꓦ ꓒꓬꓱꓼ ꓡ ꓝꓲꓳ꓿ ꓸꓸꓸ ꓠꓴ ꓠꓬ ꓢꓴ ꓙꓳꓺ ꓛꓱꓽ ꓓꓴ ꓒꓬꓱꓼ ꓡ_ ꓡꓳ꓿ ꓖꓳ ꓡꓱ ꓢꓲ ꓠꓴ ꓠꓬ ꓕꓱ ꓡꓱ ꓖꓳ ꓑꓳ ꓕꓲ ꓞꓲꓼ ꓡꓱꓸꓼ ꓟꓽ ꓔꓬꓹꓳ꓿” ꓚꓰ 28ꓽ6-8ꓹ 16-19꓿
	“ꓮ ꓡꓲꓳ ꓐꓯ ꓠꓬ ꓬꓰ-ꓧꓳ-ꓧꓪ ꓠꓽ꓾ ꓸꓸꓸ ꓬꓲ ꓪ ꓟꓯꓼ ꓜꓴ ꓐꓴ ꓔꓯ ꓔꓳꓹ ꓠꓹ ꓟ ꓪꓳꓹ_ ꓟ ꓦꓶꓻ ꓠꓲꓹ ꓙꓳ_ ꓡꓳ꓿” “ꓟꓽ ꓙꓲ ꓟꓽ ꓜꓳꓽ ꓟ ꓬꓰ ꓢꓴ ꓕꓯ ꓢꓲ ꓗꓪ ꓮ ꓟꓬ ꓪꓳꓽ ꓦ ꓩꓴ ꓡ_ ꓥꓳ꓿ ꓬꓲ ꓪ ꓡꓴ ꓗꓶꓸ ꓗꓪ ꓟ ꓣꓷꓽ ꓠꓬ ꓮꓸ ꓔꓳ_ ꓐꓰ ꓡꓳꓺ ꓐꓺ_ ꓐꓰ ꓔꓶꓸ_ ꓟ ꓟꓲꓽ ꓦꓲ ꓥ ꓡꓳ꓿ ꓢ 34ꓽ2ꓼ ꓖꓪ 11ꓽ6꓿ ꓟꓴ ꓗꓪ ꓕꓯ ꓢꓲ ꓪꓴ-ꓢ ꓔꓯ ꓐꓰ ꓮꓸ ꓔꓳ ꓞꓰꓻ ꓬꓯꓼ ꓡ_ ꓥꓳ꓿ ꓟꓲ ꓪꓳꓼ ꓗꓪ ꓐꓰ ꓮꓸ ꓔꓳꓸ ꓓꓳ ꓡ ꓢꓲ꓾ ꓭ ꓛꓲ ꓪꓼ ꓚꓲ ꓛꓴꓻ ꓖꓴ ꓡꓰ_ ꓥꓳ꓿ ꓟꓲ ꓠꓯ ꓠꓬ ꓐꓬꓺ ꓡꓰꓳ꓿ ꓬꓲ ꓑꓰꓹ ꓙꓳ_ ꓟ ꓮ ꓙꓵꓽ ꓮꓸ ꓔꓳꓸ ꓗꓪ ꓙꓲꓻ ꓡꓰ ꓢꓲ꓾ ꓟꓲ ꓠꓯ_ ꓐꓰ ꓬꓲ ꓠꓯꓸꓼ ꓗꓪ ꓙꓳ_ ꓟ ꓮ ꓙꓵꓽ ꓛꓴ ꓖꓴ ꓡꓰꓳ꓿ 2 ꓒꓲ 3ꓽ10꓿ ꓟꓲ ꓠꓯ ꓓꓰꓺ ꓠꓬ ꓭ ꓛꓲ ꓪꓴꓽ ꓬꓲꓻ ꓡꓰ ꓐꓰ ꓗ_ ꓡꓳ꓿ ꓮꓸ ꓔꓳꓸ ꓡꓴꓽ ꓐꓱ_ ꓡꓰ ꓐꓰ ꓬꓲ ꓑꓰꓹ ꓮ ꓙꓵꓽ ꓠꓬ ꓞꓻ ꓢꓯꓼ ꓑꓶ ꓓꓴ ꓚꓴꓺ ꓔꓬ_ ꓡꓳ꓿ “ꓮ ꓡꓲꓳ ꓐꓯ ꓠꓬ ꓬꓰ-ꓧꓳ-ꓧꓪ ꓠꓽ ꓪꓽ ꓛꓴꓽ ꓚꓱꓹ_ ꓟ ꓦꓬ ꓠꓬꓲ ꓕꓲ ꓠꓬꓲ ꓙꓳ_ ꓡꓳ꓿ ꓜꓲ-ꓬꓴ ꓔꓯ ꓐꓯ ꓟꓴ ꓚꓱꓹ ꓙ_ ꓟ ꓕꓲ ꓘꓳꓼ ꓙꓳ_ ꓡꓳ꓿” ꓢ 34ꓽ2ꓹ 8ꓼ 9ꓽ5ꓼ ꓘꓷ 4ꓽ1-2ꓼ ꓜꓱ 11ꓽ31ꓼ ꓢ 14ꓽ7ꓼ ꓟꓳ 19ꓽ6꓿
	ꓥꓶꓺ_ ꓟ ꓞꓳ ꓤ ꓐꓴ ꓠꓬ ꓚꓲ ꓛꓬ ꓬꓰ ꓔ ꓟ ꓔꓯ ꓛꓳ ꓢꓲ ꓐꓯ ꓟꓴ ꓘꓶꓽ ꓟꓶ_ ꓥꓳ꓿ ꓢ-ꓓꓯ ꓠꓬ ꓬꓲ ꓚꓲ ꓛꓬ ꓬꓰ ꓗꓷ ꓟ ꓝꓴꓲ_ ꓡꓰꓽ ꓟꓽ ꓞꓲ꓾ ꓬꓲ ꓡꓰ ꓢꓴ ꓔꓯ ꓬꓰ ꓝꓲ_ ꓟ ꓝꓴꓲ ꓮ ꓙꓵꓽ ꓐꓱ ꓶ ꓐꓯ ꓟꓴ ꓘꓶ_ ꓟ ꓘꓳ ꓣꓴ ꓟꓶ_ ꓥꓳ꓿ ꓝꓴꓲꓹ ꓬꓲ ꓚꓰꓺ ꓥ ꓟ ꓢ-ꓓꓯ_ ꓐꓰ ꓕꓲ ꓛꓳꓻ_ ꓬꓲ ꓡꓯꓼ ꓗꓸ ꓥ ꓟ ꓬꓲ ꓗꓸ ꓠꓯ ꓛꓳ ꓢꓴ ꓐꓴ ꓮ ꓙꓵꓽ ꓠꓬ꓾ ꓡꓳꓹ ꓬꓰ_ ꓕꓯ ꓮꓸ ꓔꓳꓸ ꓡꓴꓽ ꓐꓱ ꓗꓪ ꓡꓳꓺ ꓧꓳꓽ ꓪ ꓡꓰ_ ꓥꓳ꓿ ꓙꓵꓽ ꓗ_ ꓐꓰ ꓗꓪ' ꓫꓵꓽ_ ꓟ ꓝꓴꓲ ꓮ ꓙꓵꓽ ꓔꓯ ꓐꓯ ꓟꓴ ꓘꓶꓽ ꓗꓷꓳ꓿ ꓔꓱꓹ ꓜꓳꓽ_ ꓟ ꓬꓲ ꓓꓰꓽ ꓘꓶꓽ ꓮ ꓙꓵꓽ ꓔꓯ ꓬꓰ ꓐꓲ ꓡꓰ ꓝꓲꓳ꓿ ꓮ ꓟꓶ ꓠꓽ ꓪꓴ-ꓢ ꓤ ꓠꓱ ꓐꓴ ꓠꓬ ꓤꓹ ꓠꓬꓲ_ ꓟ ꓗꓪ ꓐꓰ ꓕꓲ ꓞꓲꓼ ꓕꓲ ꓑ ꓡꓲꓹ ꓗꓷꓳ꓿
	ꓟꓲ ꓠꓯ ꓔꓯ ꓮꓸ ꓔꓳꓸ ꓐꓬꓻ ꓔꓬ ꓔꓯ ꓢꓲ ꓫꓬ ꓢꓴ ꓐꓴ ꓠꓬ ꓫꓵꓺ ꓡꓳ ꓒꓱ ꓗꓪ ꓢꓲ ꓡꓲ_ ꓐꓰ ꓔꓬ_ ꓡꓳ꓿ ꓞꓳ ꓥꓶꓺ ꓐꓴ ꓐꓱ ꓶ ꓪꓴ-ꓢ ꓠꓬ ꓐꓬꓻ ꓔꓬ ꓟ ꓮꓸ ꓔꓳꓸ ꓥ ꓥ_ ꓟꓲ꓾ ꓬꓲ ꓤ ꓠꓱ ꓐꓴ ꓐꓱ ꓶ ꓠꓽ꓾ ꓬꓲ ꓠꓬ ꓚꓬꓺ ꓠꓲꓺ ꓥ ꓡꓳ꓿ (ꓟꓳ 20ꓽ6ꓼ ꓖꓪ 84ꓽ11ꓼ)꓿
	“ꓖꓳ ꓕꓯ ꓟꓴ ꓗꓪ ꓬꓲ ꓫꓵꓼ_ ꓐꓰ ꓟꓲ ꓠꓯ ꓬꓲ ꓫꓵꓼ ꓔꓯ ꓥꓪ ꓟꓳ_ ꓡꓳ꓿ ꓮ ꓡꓲꓳ ꓐꓯ ꓠꓬ ꓟꓴ ꓗꓪ ꓬꓲ ꓪꓴ ꓕꓲ ꓟ_ ꓐꓰ ꓟꓲ ꓠꓯ ꓬꓲ ꓪꓴ ꓕꓲ ꓟ ꓠꓬ ꓗꓳꓸ ꓙꓰꓳ꓿” ꓟꓳ 21ꓽ1꓿ ꓞꓳ ꓥꓶꓺ ꓐꓴ ꓔꓯ ꓖꓴ ꓡꓰ ꓝꓲ_ ꓟ ꓮꓸ ꓔꓳ ꓑꓶ ꓓꓴ ꓟꓲ ꓠꓯ ꓠꓬ ꓢꓲ ꓫꓬ ꓡꓰ_ ꓡꓳ꓿ ꓙꓱꓽ ꓘꓶꓽ ꓬꓲ ꓥꓶꓺ_ ꓟ ꓕꓲ ꓫꓵꓽ ꓔꓯ_ ꓟꓲ ꓡꓳꓸ ꓟꓽ ꓟꓳ꓿ ꓚꓬꓴꓹ ꓟꓶ ꓢꓴ ꓒꓬꓱꓽ ꓕꓯ ꓗꓪ ꓠꓽ ꓝꓴꓲ ꓔꓯ ꓓꓵ ꓙ ꓛꓲ ꓡ ꓝꓲ_ ꓟ ꓮ ꓡꓲꓳ ꓫꓵꓽ ꓮꓸ ꓔꓳꓸ ꓡꓴꓽ ꓐꓱ_ ꓟꓲ ꓟꓽ ꓙꓳ꓿ 
ꓡꓯ ꓐꓳ ꓔꓶ ꓓꓴ ꓔꓯ ꓓꓵ ꓙ ꓛꓲ ꓡ ꓝꓲ ꓓꓴ
	ꓙꓲ-ꓢꓴ ꓠꓬ ꓡꓯ ꓐꓳ ꓔꓶ ꓓꓴ ꓗꓪ ꓟꓶ ꓗꓷ ꓟ ꓬꓲ ꓠꓻ ꓓꓴ ꓔꓯ ꓡꓯ ꓫꓵ ꓙꓳꓻ ꓞꓹ ꓝꓲ_ ꓥꓳ꓿ ꓖꓳ ꓟ ꓠꓬ ꓝꓴꓲ ꓑꓶ ꓓꓴ ꓒꓬꓱꓼ ꓡ_ ꓟ ꓙꓳꓺ ꓦꓲꓸ ꓓꓴ ꓔꓯ ꓓꓵꓽ ꓙ ꓛꓲ ꓡ ꓝꓲ ꓠꓹ ꓟ ꓥ ꓡꓳ꓿ ꓠꓻ ꓓꓴ ꓖꓳ ꓟ ꓠꓬ ꓕꓲ ꓤꓶꓻ ꓡꓰ ꓕꓲ ꓤꓶꓻ ꓗꓪ ꓪꓴ-ꓢ ꓟꓬꓱꓺ ꓓꓳꓽ ꓓꓳ ꓡ ꓝꓲ_ ꓟ_ ꓡꓰꓽ ꓟꓽ ꓞꓲ꓾ ꓪꓽ ꓠꓬꓲ_ ꓟ ꓔꓯ ꓥ_ ꓟꓲ ꓟꓳꓸ ꓖꓶ ꓔꓬ_ ꓡꓳ꓿ ꓧ 3ꓽ4꓿ 
          “ꓮ ꓣꓳ ꓜꓴ ꓔꓬ ꓖꓴ ꓡꓳꓸ ꓜꓳ ꓦꓲꓸꓹꓳ-ꓸ ꓜꓲ ꓬꓴ ꓮ ꓟꓲꓽ ꓪ ꓚꓲꓳ-ꓸ ꓙꓵꓽ ꓪꓽ ꓠꓴ ꓔꓯ ꓡ-ꓥꓳ꓿’’ ꓘꓷ 4ꓽ8꓿ “ꓪꓴ-ꓢ ꓬꓲ ꓑ ꓫꓬ ꓔꓯ ꓫꓴꓹ ꓣꓴ ꓗꓪ ꓛꓲ-ꓸ” ꓬꓲ 1ꓽ14꓿ “ꓟꓲ-ꓠꓯ ꓔꓯ ꓚꓰꓼ ꓢꓴ ꓐꓰ ꓜꓯꓸꓸꓢꓴ ꓪꓴ-ꓢ ꓬꓲ ꓥꓳ-ꓸ ꓟꓲ- ꓠꓯ ꓔꓯ ꓔꓶꓸꓸꓗꓷ ꓢꓴ ꓟꓲ ꓬꓲ ꓥꓳ-ꓸ” ꓢ 45ꓽ18꓿ “ꓙꓲ-ꓫꓬ ꓢꓴ ꓠꓬ ꓟꓲ-ꓠꓯ ꓔꓯ ꓟꓶ ꓡꓰ ꓢꓲꓸ ꓖꓳ ꓗꓪ ꓕꓲ ꓞꓲꓼ ꓕꓲ ꓑ ꓔꓬ ꓪ ꓥꓳ꓿” ꓖꓪ 37ꓽ29꓿  
	ꓐꓹ ꓐ ꓦꓲ ꓗꓪ ꓙꓰ ꓢꓲ ꓠꓴ ꓪ ꓔꓬ ꓠꓹ ꓟ ꓐꓱ ꓶ ꓦꓲ ꓫꓬꓹ ꓖꓶ ꓬꓰ_ ꓡꓳ꓾ ꓐꓰ꓾ ꓙꓲ-ꓢꓴ ꓬꓲ ꓚꓲ ꓛꓬ ꓡꓰ ꓬꓲ ꓛꓳ ꓒꓯꓹ ꓐꓴ ꓔꓯ ꓐꓯ ꓖꓶ ꓔꓲ ꓬꓰ_ ꓡꓳ꓿ ꓙꓲ ꓫꓬ ꓢꓴ ꓐꓴ ꓟꓶ_ ꓟ ꓣꓱ ꓛꓰ ꓔꓯ ꓠꓬ ꓞꓳ ꓤ ꓐꓯ ꓘꓶ ꓡꓰ ꓐꓯ ꓟꓳꓸ ꓖꓶ ꓖꓴ ꓟꓽ ꓓ꓿ ꓖꓳ ꓟ ꓔꓯ ꓓꓵꓽ ꓙ ꓥꓳꓺ ꓡꓳ ꓔꓬ ꓢꓴ ꓟꓽ ꓥ ꓕꓯ ꓠꓽ꓾ ꓖꓳ ꓟ ꓙ ꓖꓴ ꓔꓯ ꓙ ꓜꓲꓼ ꓟꓽ ꓐ ꓡ꓿ ꓙ ꓗꓴꓸ ꓠꓲꓹ ꓟꓽ ꓙꓳ ꓢꓴ ꓠꓽ ꓪꓴ-ꓢ ꓬꓲ ꓗꓴꓷꓼ ꓗꓪ ꓟ ꓐꓬꓱꓼ ꓡꓱꓼ ꓡꓱꓼ ꓟ ꓟꓬꓱꓺ ꓓꓳꓽ ꓔꓯ ꓙ ꓜꓲꓼ ꓟꓽ ꓐ ꓡ꓿ 1 ꓡꓱ 2ꓽ9꓿
	ꓚꓬꓴꓹ ꓟꓶ ꓢꓴ ꓐꓴ ꓟꓶ ꓠ ꓗ_ ꓟ ꓡꓯ ꓪ ꓔꓯ “ꓟꓵꓽ ꓕꓲ ꓟꓵꓽ꓾” ꓐꓰ꓾ ꓦꓲ-ꓐꓱ-ꓣꓴ 11ꓽ14-16 ꓗꓪ ꓐꓳ ꓔ_ ꓡꓳ꓿ ꓟꓵꓽ ꓖꓳ ꓟ ꓗꓪ ꓮ ꓣꓳ ꓡꓳꓸ ꓒ ꓠꓬ ꓚꓲ ꓛꓬ ꓮ ꓣꓳ ꓔꓯ ꓢꓯꓼ ꓟꓬ ꓬꓲ ꓙꓬ ꓡꓳꓻ ꓗꓪ ꓧꓪꓽ ꓙꓰ_ ꓥꓳ꓿
	ꓠꓬꓺ ꓐꓺ_ ꓡꓰ ꓐꓰ ꓫꓬꓽ ꓫꓬꓽ ꓟꓴ ꓗ_ ꓟ ꓬꓲ ꓙꓬ ꓬꓲꓻ ꓔꓬ_ ꓡꓳ꓿ ꓬꓲ ꓙꓬ ꓡꓳ ꓖꓳ ꓟ ꓬꓲꓸ ꓘꓶꓽ ꓗꓪ ꓠꓬ ꓛꓺ ꓗꓴꓸ ꓖꓶꓽ ꓓꓴ ꓢꓲꓹ ꓜꓲ ꓙꓳ_ ꓡꓳ꓿ ꓢꓲꓹ ꓜꓲ ꓠꓬ ꓚꓬꓴꓹ ꓟꓶ ꓢꓴ ꓐꓴ ꓐꓱ ꓶ ꓙ ꓖꓶ ꓔ_ ꓟ ꓙ ꓖꓴ ꓔꓯ ꓗꓴꓸ ꓖꓶ ꓔ_ ꓡꓳ꓿ ꓓꓰꓺ ꓟꓵꓽ ꓓꓽ ꓟ ꓥ ꓥ_ ꓟꓲ ꓪꓼ ꓚꓲ ꓬꓲ ꓐꓲꓻ ꓒꓬꓱꓽ ꓔꓯ ꓪ ꓜꓲ ꓪꓴꓽ ꓡ ꓝꓲ_ ꓡꓳ꓿ ꓡꓲ ꓛꓲ ꓗꓪ ꓪꓼ ꓛꓲ ꓪꓴꓸ ꓓꓵ ꓠꓬ ꓟꓴ ꓗꓪ ꓗꓪ ꓔꓳꓹ ꓡꓰ ꓠ ꓛꓲ ꓥ ꓡꓳ꓿ ꓡꓳꓸ ꓐꓲꓻ_ ꓟ ꓪꓽ ꓓꓰꓺ_ ꓐꓰ ꓮꓽ ꓤ ꓤ ꓬꓲꓻ ꓔꓬ_ ꓟ ꓬꓲ ꓙꓬ ꓡꓳ ꓘꓶꓽ ꓗꓪ ꓠꓬ ꓪꓴ-ꓢ ꓬꓲ ꓤ ꓠꓱ ꓐꓴ ꓠꓬꓲꓸ ꓠꓸ ꓔꓬ_ ꓡꓳ꓿
	“ꓖꓳ ꓡꓱ ꓢꓲ ꓬꓲ ꓪ ꓠꓬ ꓦꓲꓻ ꓫꓬꓹ ꓢꓲ꓾ ꓦꓲ ꓖꓳ ꓟ ꓗꓪ ꓔꓬ ꓪ_ ꓥꓳ꓿ ꓛꓱꓼ ꓡꓱꓼ ꓐꓱ ꓔꓶꓺ ꓢꓲ꓾ ꓖꓳ ꓗꓪ ꓟ ꓢꓶꓹ ꓢꓶ ꓜꓽ ꓪꓳ_ ꓥꓳ꓿ ꓬꓲ ꓪ ꓡꓰ ꓫꓬꓹ ꓔ ꓟ ꓦꓲꓻ ꓠꓬ ꓠꓱ ꓐꓯ ꓢꓴ ꓔꓬ ꓟꓽ ꓪ꓿ ꓬꓲ ꓪ ꓡꓰ ꓔꓶꓺ ꓔ_ ꓟ ꓠꓬ ꓠꓱ ꓐꓯ ꓢꓴ ꓜꓽ ꓟꓽ ꓪ꓿ ꓸꓸꓸ ꓥꓪ ꓡꓰ ꓢꓲꓺ ꓔ_ ꓟ ꓑ ꓫꓬ ꓐꓴ ꓬꓲ ꓪ ꓡꓯ ꓒꓯꓹ ꓡꓰ ꓬꓰ ꓔ_ ꓟ ꓟꓬꓱꓽ_ ꓟꓲ ꓟꓶ ꓤ ꓣꓱꓽ ꓪ_ ꓥꓳ꓿” “ꓡꓲ ꓛꓲ_ ꓐꓰ ꓟꓵꓽ ꓛꓱꓹ ꓠꓬ ꓠꓲꓹ ꓒꓴ ꓡ_ ꓥꓳ꓿ ꓭ ꓗꓼ ꓡꓼ ꓟꓵꓽ ꓠꓬ ꓗꓹ ꓛꓲ ꓢꓲ ꓟꓯꓹ ꓪꓰ_ ꓡꓰ ꓐꓰ ꓪꓰ ꓡ_ ꓥꓳ꓿” “ꓪꓰ ꓕꓳꓹ_ ꓐꓰ ꓮ ꓣꓳ ꓠꓬ ꓕꓲ ꓪꓺꓼ ꓔꓬ_ ꓥꓳ꓿ ꓡꓽ ꓪꓴꓸ ꓓꓴꓽ_ ꓟꓲ ꓮ ꓛꓵꓼ ꓤ_ ꓐꓰ ꓕꓲ ꓪꓺꓼ ꓬꓲꓼ ꓔ_ ꓥꓳ꓿ ꓸꓸꓸ ꓖꓳ ꓡꓱ ꓢꓲ ꓤ ꓠꓱ ꓤ ꓕꓲ ꓣꓳ ꓡꓰ ꓬꓲ ꓪ ꓔꓯ ꓧꓳꓽ ꓙꓰ_ ꓥꓳ꓿” “ꓥꓪ ꓢꓲ ꓫꓬ_ ꓟ ꓪꓼ ꓚꓲ ꓕꓲ ꓚꓲ ꓡꓱꓸꓼ ꓗꓪ ꓮ ꓟ ꓔꓯ_ ꓟꓲ ꓟꓽ ꓠꓻ ꓡꓰ ꓝꓲ꓿” ꓢ 65ꓽ21-22ꓼ 35ꓽ1ꓼ 11ꓽ6-9ꓼ 55ꓽ13ꓼ 32ꓽ18ꓼ 60ꓽ18꓿
	ꓟꓴ ꓗꓪ ꓗꓴꓷꓼ ꓗꓪ ꓠꓬ ꓠꓲꓹ ꓫ ꓓꓴ ꓟꓽ ꓙꓳ꓿ ꓟꓬ ꓐꓰꓺ ꓓꓳꓺ_ ꓟ_ ꓟꓲ ꓟꓽ ꓙꓳ꓿ ꓞꓳ ꓫꓵꓻ ꓪꓽ ꓠꓻ_ ꓟꓲ ꓟꓽ ꓙꓳ꓿ “ꓕꓱ ꓡꓱ ꓖꓳ ꓑꓳ ꓫꓵꓻ_ ꓟ ꓟꓽ ꓙꓳ꓿ ꓠꓲꓹ ꓥꓴ_ ꓟ_ ꓐꓰ ꓮ ꓛꓬ ꓙꓱ_ ꓟ_ ꓐꓰ ꓠꓻ_ ꓟ_ ꓟꓲ ꓕꓱ ꓡꓱ ꓖꓳ ꓑꓳ ꓟꓽ ꓙꓳ꓿ ꓮ ꓡꓲꓳ ꓐꓯ ꓠꓬ ꓧꓶꓸ ꓕꓯ ꓟ ꓠꓽ ꓗꓳꓸ ꓙꓰꓳ꓿” “ꓖꓳ ꓗꓪ ꓔꓬ ꓢꓴ ꓠꓬ ꓥꓪ ꓠꓻ ꓔꓬ ꓡꓳ꓾ ꓐꓰ ꓕꓲ ꓣꓳ_ ꓟꓲ ꓟꓽ ꓐꓯ꓿ ꓡꓳ ꓒꓱ ꓖꓳ ꓟ ꓗꓪ ꓔꓬ ꓢꓴ ꓑ ꓫꓬ ꓬꓲ ꓪ ꓟꓽ ꓙꓲ ꓟꓽ ꓜꓳꓽ ꓟ ꓦꓬ ꓖ ꓖꓶ ꓟꓶ_ ꓥꓳ꓿” ꓟꓳ 21ꓽ4ꓼ ꓢ 33ꓽ34꓿
	ꓙꓱ-ꓣꓴ-ꓢ-ꓡꓱ ꓫꓵꓼ ꓠꓬ ꓟꓲ ꓠꓯ ꓫꓵꓼ ꓗꓪ ꓟ ꓡꓳ ꓒꓱ ꓥ ꓡꓳ꓿ “ꓮꓽ ꓘꓶꓸ ꓒꓵꓽ_ ꓟ ꓒꓵꓽ ꓡꓳ_ ꓐꓰ ꓐꓺ ꓢꓲ ꓠꓬꓲ꓾ ꓒꓵꓽ ꓡꓳꓺ ꓫꓬꓻ_ ꓡꓰ ꓐꓰ ꓢꓲꓽ ꓢꓲꓽ ꓡꓰ ꓗ_ ꓟ ꓒꓵꓽ ꓡꓳꓺ ꓠꓯꓺ ꓤꓲꓺ_ ꓡꓰ ꓐꓰ ꓗ_ ꓡꓳ꓿” “ꓞꓳ ꓫꓵꓽ ꓐꓴ ꓠꓬ ꓡꓳ ꓒꓱ ꓗꓪ ꓟ ꓠꓬꓲ ꓟꓳ ꓓꓴ ꓗꓪ ꓐꓰ ꓫꓱꓽ ꓪ_ ꓥꓳ꓿ ꓟꓲ ꓠꓯ ꓗꓪ ꓟ ꓪ ꓔꓲ ꓐꓴ_ ꓟꓲ ꓬꓲ ꓪ ꓐꓬꓱꓼ ꓡꓱꓼ ꓡꓱꓼ ꓟ ꓖꓳ ꓗꓪ ꓔꓯꓹ ꓓꓵꓽ ꓡꓰ_ ꓥꓳ꓿” “ꓖꓳ ꓟ_ ꓡꓰꓽ ꓟꓽ ꓞꓲ꓾ ꓙꓵꓽ ꓠꓬꓲꓸ ꓕꓲꓺ ꓗꓪ ꓐꓰ ꓓꓳꓺ ꓡ_ ꓟ ꓢꓯꓼ ꓓꓽ ꓟ ꓥꓪ ꓑ ꓙ_ ꓡꓳ꓿ ꓢꓯꓼ ꓖꓳ ꓟ ꓡꓰ꓾ ꓠꓬꓲ ꓠ꓾ ꓪꓴ-ꓢ ꓔꓬ ꓖꓴ ꓠꓬ꓾ ꓞꓳ ꓤ ꓗꓪ ꓡꓳ ꓗꓪ ꓥ ꓢꓲ꓾ ꓬꓲ ꓠꓬ ꓬꓲ ꓪ_ ꓐꓰ ꓕꓲ ꓪꓺꓼ ꓔꓬ_ ꓥꓳ꓿ ꓬꓲ ꓪ ꓠꓬ ꓬꓲ ꓑ ꓫꓬꓼ ꓐꓴ ꓬꓰ_ ꓥꓳ꓿ ꓪꓴ-ꓢ ꓬꓲ ꓚꓲ ꓛꓬ ꓠꓬ ꓬꓲ ꓪ_ ꓐꓰ ꓕꓲ ꓪꓺꓼ ꓔꓬ ꓢꓲ꓾ ꓬꓲ ꓪ ꓪꓴ-ꓢ ꓬꓰ_ ꓥꓳ꓿” ꓟꓳ 21ꓽ11ꓹ 24ꓹ 3ꓼ ꓢ 62ꓽ3ꓼ 65ꓽ19꓿
	“ꓖꓳ ꓗ ꓠꓯ ꓠꓬ ꓢ ꓘꓪꓺ ꓟꓽ ꓙꓳ꓿” ꓟꓳ 22ꓽ5꓿ ꓖꓳ ꓗꓪ ꓪꓴꓽ ꓧꓶꓻ_ ꓟ ꓟꓽ ꓙꓳ꓿ ꓣꓳ ꓠꓬ ꓠꓯꓼ ꓠꓯꓼ ꓟꓲ ꓟꓲ ꓓꓳꓺ ꓡ_ ꓕꓯ ꓟ_ ꓡꓰ ꓐꓰ ꓮ ꓕꓯ_ ꓟꓲ ꓢꓰꓺ ꓡꓰ ꓓꓴ ꓙꓳ_ ꓥꓳ꓿ ꓟꓲ ꓟꓲ ꓛꓲꓺ ꓔꓯ ꓠꓬ꓾ ꓠꓱ ꓐꓯ ꓠꓬꓲ ꓟꓳ ꓓꓴ ꓛꓲꓺ ꓡꓯꓼ ꓔꓲ ꓟ ꓡꓰ ꓙꓵꓽ ꓔ_ ꓥꓳ꓿ ꓠꓬꓲ ꓟꓳ ꓓꓴ ꓖꓳ ꓟ ꓠꓬ꓾ ꓡꓳꓸ ꓟꓽ ꓘꓴ ꓠ ꓛꓲ ꓡꓬꓸ ꓔꓬ ꓡꓳ ꓫꓵꓽ ꓟꓽ ꓥ ꓥ_ ꓟꓲ꓾ ꓟꓳꓼ ꓡꓳ ꓗꓳꓺ ꓗꓪ ꓟ ꓟꓲꓽ ꓟꓲ ꓢꓶꓸ ꓟꓽ ꓞꓲ ꓡꓬꓸ_ ꓡꓳ꓿ ꓚꓬꓴꓹ ꓟꓶ ꓢꓴ ꓐꓴ ꓠꓬ ꓕꓲ ꓞꓲꓼ ꓕꓲ ꓑ ꓦꓬ ꓠꓬꓲ ꓗꓪ ꓟ ꓐꓬꓱꓼ ꓡꓱ ꓡꓱꓼ ꓟ ꓠꓯꓸꓼ ꓗꓪ ꓙ ꓫꓱꓽ ꓪ_ ꓥꓳ꓿
	“ꓖꓳ ꓗꓪ ꓢꓲ ꓫꓬ ꓦꓲ ꓔꓯ ꓥꓪ ꓟꓽ ꓟꓳ꓿ ꓮ ꓡꓲꓳ ꓐꓯ ꓠꓬ ꓮ ꓫꓵꓽ_ ꓟꓲ ꓬꓰ ꓐ ꓡ ꓢꓴ ꓢꓲꓺ ꓒ ꓪꓴ-ꓢ_ ꓐꓰ ꓮ ꓣꓳ ꓤ ꓠꓬ ꓖꓳ ꓗꓪ ꓟ ꓢꓲ-ꓫꓬ-ꓦꓲ ꓥ ꓡꓳ꓿” ꓟꓳ 21ꓽ22ꓼ 1 ꓡꓱ 13ꓽ12꓿ ꓚꓬꓴꓹ ꓟꓶ ꓡꓰ ꓢꓴ ꓠꓬ ꓐꓹ ꓐ ꓪꓴ-ꓢ_ ꓐꓰ ꓥ_ ꓟꓲ꓾ ꓮ ꓐꓲ_ ꓐꓰ ꓥ_ ꓟꓲ꓾ ꓔꓱꓹ ꓔꓱꓹꓼ ꓙ ꓡꓯ ꓘꓳ ꓪ_ ꓥꓳ꓿ ꓮ ꓟꓶ ꓣꓳ ꓠꓬ ꓪꓴ-ꓢ ꓒꓬꓱꓽ ꓔꓯ ꓒꓬꓱꓽ ꓠꓬꓲꓺ ꓓꓴ ꓗꓪ ꓡꓳꓸ ꓟꓳ_ ꓟ_ ꓡꓰ ꓐꓰ ꓶꓻ ꓶꓻ ꓤ ꓡꓳꓸ ꓟꓳ_ ꓥ_ ꓟꓲ꓾ ꓖꓳ ꓕꓯ ꓠꓽ ꓗꓽ ꓔ ꓓꓴ ꓟꓽ ꓙꓳ꓿ ꓒꓬꓱꓽ ꓔꓳꓹ ꓟꓬ ꓔꓳꓹ ꓟꓳ ꓡꓯ ꓘꓳ_ ꓥꓳ꓿

ꓪꓴ-ꓢ ꓬꓲ ꓠꓵ ꓠꓲꓹ ꓧꓪꓸ ꓡꓰ_ ꓟ

	ꓬꓰ-ꓧꓳ-ꓧꓪ ꓪꓴ-ꓢ ꓡꓰ ꓞꓳ ꓤ ꓠꓲꓹ ꓟ ꓠꓯꓸꓼ ꓗꓪ ꓗꓶ ꓔ ꓖꓶ_ ꓟ ꓠꓵꓻ ꓠꓲꓹ_ ꓐꓰ ꓢꓴ ꓔꓯ ꓫꓱꓸ ꓤ ꓙ ꓗꓳ_ ꓟ ꓠꓲꓹ ꓟ ꓠꓬ꓾ ꓦꓬ ꓠꓬꓲ ꓖꓳ ꓟ ꓗꓪ ꓬꓲ ꓟꓬꓱꓽ ꓔꓯ ꓒ ꓐꓲꓸꓼ ꓬꓰ ꓓꓳ ꓡ_ ꓥꓳ꓿ ꓟꓴ ꓗꓪ ꓑ ꓫꓬ ꓐꓴ_ ꓐꓰ ꓕꓲ ꓛꓳꓻ꓾ ꓕꓲ ꓤꓶꓻ ꓡꓰ ꓕꓲ ꓤꓶꓻ ꓗꓪ ꓟ ꓦ ꓡꓱ ꓐꓳ_ ꓟ ꓞꓳ ꓤ ꓐꓴ_ ꓐꓰ ꓟꓲ ꓠꓯ ꓗꓪ ꓔꓬ ꓢꓴ ꓕꓲ ꓦꓲ ꓘꓴꓽ ꓡꓱꓸꓼ ꓔꓯ ꓧꓷꓹ ꓔ ꓟ ꓠꓵꓻ ꓠꓲꓹ ꓧꓷꓹ ꓚꓺ ꓠꓬ꓾ ꓚꓬꓴꓹ ꓟꓶ ꓡꓰ ꓢꓴ ꓐꓴ ꓗꓹ ꓛꓲ ꓓꓴ ꓔꓯ ꓪꓴꓽ ꓡ ꓝꓲ_ ꓥꓳ꓿ “ꓮ ꓡꓲꓳ ꓐꓯ ꓠꓬ ꓟꓴ ꓗꓪ ꓕꓯꓽ ꓢꓲ ꓗꓪ ꓥ-ꓟꓲ-ꓸ ꓟꓲ ꓠꓯ ꓗꓪ ꓥ-ꓟꓲ-ꓸ ꓞꓳ ꓪꓳꓼ ꓥ-ꓕ ꓑꓳ ꓠꓬ-ꓸ ꓬꓲ ꓗꓪ ꓐꓰ ꓟꓬꓱ ꓔ ꓡꓳ꓿” ꓬꓲ 3ꓽ15꓿ 
	ꓡꓳ ꓒꓱ ꓖꓳ ꓟ ꓗꓪ ꓫꓵꓻ ꓟꓽ ꓗꓴꓸ ꓟ_ ꓐꓰ ꓐꓬꓺ ꓡꓰ ꓟꓽ ꓗꓴꓸ ꓟ ꓠꓲꓹ ꓟ ꓡꓰ ꓚꓰꓼ ꓪꓽ ꓠꓬꓲ_ ꓟ ꓓꓵ ꓙ ꓟꓶ ꓓꓴ_ ꓐꓰ ꓫꓴꓹ ꓣꓴ_ ꓟ ꓠꓵ ꓠꓲꓹ ꓮ ꓠꓯꓸ ꓛꓲ ꓙꓳ_ ꓟ ꓔꓯ ꓢꓳꓺ ꓟꓶ_ ꓥꓳ꓿ ꓢꓯꓼ ꓪ ꓢꓷ ꓠꓲꓹ ꓥ_ ꓟꓲ ꓪꓴꓽ ꓡ_ ꓥꓳ꓿ ꓙ ꓜꓲꓼ ꓠꓲꓹ ꓢꓷ ꓠꓲꓹ ꓢꓳꓺ ꓣꓴ_ ꓟ ꓑꓶ ꓓꓴ ꓪꓴꓽ ꓧꓶꓻ ꓡꓰ ꓓꓴ ꓟꓽ ꓙꓳ꓿ ꓪꓴꓽ_ ꓟ ꓟꓬꓱꓽ ꓔꓯ ꓡꓯ ꓫꓵ ꓬꓰ_ ꓥꓳ꓿ ꓪꓴꓽ_ ꓟ ꓔꓶꓺ ꓙꓱꓼ ꓗꓶ ꓔ ꓢꓲ꓾ ꓮꓸ ꓓꓲꓽ ꓪꓴꓽ_ ꓟ ꓔꓶꓺ ꓙꓱꓼ ꓔꓯ ꓬꓰ ꓐꓲꓺ ꓡꓰ ꓐ ꓡ_ ꓥꓳ꓿ ꓖꓳ ꓡꓱ ꓥ_ ꓟꓲ ꓢꓷꓸ ꓛꓺ_ ꓡꓳ ꓫꓵꓽ ꓬꓲ ꓫꓵꓼ ꓬꓲ ꓫꓵꓼ ꓓꓳ ꓡ_ ꓥꓳ꓿ ꓫꓱꓸ ꓖꓶ ꓙꓲꓽ ꓙꓳ_ ꓟ ꓓꓵꓽ ꓙ ꓟꓶ ꓓꓴ ꓬꓲ ꓫꓵꓼ_ ꓐꓰ ꓢꓷꓸ ꓙꓲꓽ ꓙꓳ_ ꓡꓳ ꓫꓵ ꓔꓱꓹ ꓚꓵꓺ_ ꓟ_ ꓐꓰ ꓖꓳ ꓓꓱ꓾ ꓠꓲꓹ ꓟ_ ꓐꓰ ꓦ ꓶꓻ ꓟꓬꓺ ꓔꓯ ꓢꓰꓺ ꓡꓰ ꓝꓲ_ ꓡꓳ ꓫꓵꓽ ꓬꓲ ꓫꓵꓼ ꓓꓳꓺ ꓡ_ ꓥꓳ꓿
	ꓟꓴ ꓗꓪ ꓟꓲ ꓠꓯ ꓗꓪ ꓙꓳ_ ꓟ ꓒꓵꓽ ꓡꓳ ꓫꓵꓽ ꓮ ꓙꓵꓽ ꓔꓯ ꓚꓬꓴꓹ ꓟꓶ ꓢꓴ ꓐꓴ ꓟꓳꓻ ꓪ_ ꓥꓳ꓿ ꓫꓵꓻ ꓗꓴꓸ_ ꓟ ꓖꓳ ꓓꓱꓽ ꓡꓰ ꓟꓽ ꓙꓵꓽ ꓔ ꓠꓬꓲ꓾ ꓬꓲ ꓪ ꓠꓬ ꓓꓴꓻ ꓡꓯꓼ ꓡꓰ ꓶꓽ ꓤ ꓟ ꓟꓵꓽ ꓗꓪ ꓪꓴꓽ ꓧꓶꓻ_ ꓟ ꓟꓽ ꓙꓳ ꓙꓳ ꓐꓬꓱ ꓙꓰ ꓐ ꓡ_ ꓥꓳ꓿ ꓟꓲ ꓠꓯ ꓕꓱ ꓕꓲꓽ ꓟ ꓗꓪ ꓐꓰ ꓚꓬꓴꓹ ꓟꓶ ꓡꓰ ꓢꓴ ꓐꓴ ꓠꓬ꓾ ꓝꓴꓲꓹ ꓟꓽ ꓠꓷꓼ ꓡꓰ ꓠꓬꓲ ꓟ ꓠꓱꓸ ꓐꓯ ꓟꓲ ꓠꓯ ꓗꓪ ꓟ ꓗꓹ ꓛꓲ ꓓꓴ_ ꓐꓰ ꓢꓷ ꓠꓲꓹ ꓔꓯ ꓘꓳ ꓣꓴ ꓟꓶ ꓢꓲ꓾ ꓕꓲ ꓤꓶꓻ ꓡꓰ ꓕꓲ ꓤꓶꓻ ꓗꓪ ꓬꓲ ꓪ ꓔꓳꓹ ꓜꓳꓽ ꓗꓷ ꓟ ꓫꓵꓽ ꓪꓴ ꓔꓯ꓾ ꓟꓲ ꓠꓯ ꓖꓳ ꓕꓲꓽ ꓟ ꓗꓪ ꓔꓬ ꓢꓴ ꓔꓯ ꓐꓯ ꓟꓳꓸ ꓖꓶ_ ꓥꓳ꓿ ꓪꓴ-ꓢ ꓬꓲ ꓙꓵꓽ ꓠꓬꓲꓸ ꓕꓲꓺ ꓔꓯ ꓗꓺ ꓫꓵꓺ ꓙꓳ ꓙꓳ_ ꓐꓰ ꓚꓳꓺ ꓔꓬ ꓡꓳ ꓫꓵꓽ ꓮ ꓙꓵꓽ_ ꓐꓰ ꓟꓲꓽ ꓟꓲ ꓗꓴꓺ ꓤ ꓡꓲꓳ ꓫꓵꓽ꓾ ꓚꓰꓼ ꓔ ꓡꓳ ꓫꓵꓽ ꓬꓲ ꓡꓳꓸ ꓐꓲꓻ ꓓꓴ ꓔꓯ ꓬꓲ ꓪ ꓡꓳꓸ ꓟꓳ ꓪ_ ꓥꓳ꓿
	ꓬꓲ ꓪ ꓠꓬ ꓐꓹ ꓐ ꓪꓴ-ꓢ_ ꓐꓰ ꓙꓲ-ꓢꓴ ꓗꓪ ꓐꓰ ꓡ_ ꓟ ꓟꓳꓸ ꓖꓶ ꓓꓴ ꓔꓯ ꓕꓲ ꓞꓲ ꓕꓲ ꓑ ꓘꓳ ꓣꓴ ꓟꓶ_ ꓥꓳ꓿ ꓬꓲ ꓪ ꓠꓬ ꓪꓴ-ꓢ ꓬꓲ ꓢꓲꓺ ꓠꓲꓹ_ ꓐꓰ ꓬꓲ ꓗꓴꓺ ꓒꓬꓱꓽ ꓔꓯ ꓪ ꓜꓲ ꓢꓷ ꓡꓰ ꓠꓬꓲ꓾ ꓬꓲ ꓔꓯ ꓪ ꓜꓲ ꓫꓱꓸ ꓖꓶ_ ꓥꓳ꓿ ꓫꓴꓹ ꓣꓴ_ ꓟ ꓬꓲ ꓙꓲꓻ ꓖꓴ_ ꓐꓰ ꓢ-ꓓꓯ ꓔꓯ ꓔꓳꓹ ꓧꓪꓸ ꓡꓰ_ ꓟ ꓬꓲ ꓓꓵꓽ ꓙ ꓟꓶ ꓓꓴ ꓔꓯ꓾ ꓙꓲ-ꓢꓴ ꓡꓰ ꓬꓲ ꓪ ꓔꓯ ꓐꓯ ꓖꓶ ꓡ_ ꓕꓯ꓾ ꓟꓶꓽ ꓟꓶꓽ ꓫꓬꓹ ꓫꓬꓹ ꓟ ꓬꓲ ꓪ ꓠꓬ ꓗꓹ ꓛꓲ ꓠꓲꓹ ꓒꓴ ꓢꓲ ꓬꓲ ꓔꓯ ꓫꓱꓸ ꓖꓶ_ ꓥꓳ꓿ “ꓝꓮꓲ ꓠꓬ ꓟꓴ ꓗꓪ ꓗꓪ꓾ ꓟꓲ ꓠꓯ ꓕꓯ ꓢꓲ ꓗꓪ꓾ ꓟꓲ ꓠꓯ ꓠꓯꓸ ꓘꓪ ꓗꓪ ꓙꓳ_ ꓟ ꓮ ꓙꓵꓽ ꓡꓰ꓾ ꓙꓵꓽ ꓠꓬꓲꓸ ꓕꓲꓺ ꓪ ꓠꓬꓲꓸ ꓠꓸ ꓢꓴ_ ꓐꓰ ꓮ ꓣꓳ ꓤ ꓔꓯ꓾ ꓫꓱꓸ ꓖꓶ_ ꓟ_ ꓐꓰ꓾ ꓞꓳꓻ ꓒꓵꓽ ꓡ_ ꓟ_ ꓐꓰ꓾ ꓟꓬꓱꓺ ꓓꓳꓽ_ ꓐꓰ ꓙꓵꓽ ꓪ ꓠꓬ꓾ ꓕꓲ ꓞꓲꓼ ꓕꓲ ꓑ ꓙꓳ ꓝꓲ꓿” ꓟꓳ 5ꓽ13꓿
	ꓬꓲ ꓓꓽ ꓟ ꓔꓳꓹ ꓡꓯ ꓘꓳ_ ꓟ ꓠꓬ ꓡꓳꓹ ꓬꓰꓳ꓿ ꓝꓴꓲ_ ꓐꓰ ꓝꓴꓲ ꓙꓳ ꓢꓴ_ ꓟꓲ ꓟꓽ ꓙꓳ ꓔꓬꓹꓳ꓿ ꓟꓴ ꓗꓪ ꓟꓲ ꓠꓯ ꓕꓲꓽ ꓟ ꓡꓱꓸꓼ ꓠꓬ ꓢꓲ ꓫꓬ ꓙꓲ ꓫꓬ ꓢꓲ꓾ ꓧꓳꓹ ꓡꓯ ꓘꓳ_ ꓟ_ ꓐꓰ ꓗꓹ ꓛꓲ_ ꓟ ꓐꓲꓺ ꓞꓹ_ ꓡꓳ꓿ ꓢꓲꓺ ꓒ ꓔꓯ_ ꓐꓰ ꓬꓲꓻ ꓓꓳꓺ ꓡ_ ꓟ ꓢꓯꓼ ꓟꓬ꓾ ꓠꓬꓲ ꓟꓳ ꓓꓴ_ ꓐꓰ ꓗꓹ ꓛꓲ ꓠꓲꓹ ꓠꓬ ꓢꓯꓸ ꓫꓵꓽ ꓮ ꓙꓵꓽ ꓕꓯ ꓢꓲ ꓗꓪ ꓒꓬꓱꓺ ꓞꓹ ꓔꓬ_ ꓡꓳ꓿ ꓮꓸ ꓓꓲꓽ ꓣꓳꓺ_ ꓟ_ ꓗꓪ ꓐꓰ ꓪꓴꓽ ꓓꓰꓺ ꓡꓰ_ ꓟ ꓟꓲ ꓠꓯ ꓗꓪ ꓛꓲ ꓬꓲꓸ ꓑꓰꓹ ꓙꓳ_ ꓡꓳ ꓫꓵꓽ ꓮ ꓙꓵꓽ_ ꓐꓰ꓾ ꓢꓯꓼ ꓟꓬ ꓙꓳ_ ꓡꓳ ꓫꓵꓽ ꓮ ꓙꓵꓽ ꓠꓬ꓾ ꓚꓵꓺ ꓔ ꓟꓽ ꓐ ꓡ ꓟ ꓡꓳꓸ ꓐꓲꓻ ꓓꓴ_ ꓐꓰ ꓐꓲꓺ ꓜꓲꓼ_ ꓟ ꓗꓹ ꓛꓲꓽ ꓠꓲꓹ ꓠꓯꓸꓼ ꓗꓪ꓾ ꓪꓴ-ꓢ ꓠꓬ ꓠꓵ ꓠꓲꓹ ꓥ ꓡꓳ꓾ ꓐꓰ꓾ ꓘꓴꓻ ꓐꓵꓻ ꓔꓬ_ ꓡꓳ꓿