INTRODUCTION:
ꓘꓶ ꓒꓴ ꓘꓶ
	ꓝꓴꓲ ꓟꓽ ꓓꓵ ꓡ ꓧꓶ ꓕꓯ ꓮ-ꓓꓯ ꓠꓬ ꓚꓰꓼ ꓢꓴ ꓢꓲ ꓒ ꓐꓰ ꓗ ꓛꓲꓽ ꓛꓲ ꓙ ꓡꓯ ꓘꓳ_ ꓡꓳ꓿ ꓖꓳ ꓡꓱ_ ꓟꓲ ꓡ ꓞꓳ ꓠꓬ ꓛꓬ ꓗꓷ_ ꓟ ꓝꓴꓲ ꓑꓶ ꓓꓴ ꓪꓴ-ꓢ ꓔꓯ ꓐꓰ ꓧꓹ ꓙꓰ ꓕꓯ꓾ ꓡ ꓞꓳ ꓔꓯ ꓠꓬ ꓙꓲ ꓖꓴ ꓟꓶ_ ꓟ ꓮ ꓙꓵꓽ ꓗꓪ ꓐꓰ ꓓꓶ ꓞꓷꓹ ꓗꓷꓳ꓿ ꓖꓳ ꓡꓱ_ ꓟꓲ ꓫꓴꓹ ꓣꓴ_ ꓟ ꓚꓴꓽ ꓬꓲꓹ ꓗꓪ ꓐꓰ ꓟꓲ ꓠꓯ ꓗꓪ ꓔꓬ_ ꓟ ꓡ ꓞꓳ ꓠꓬ ꓟꓴ ꓗꓪ ꓗꓪ ꓙ ꓡꓯ ꓘꓳ_ ꓟ ꓚꓱꓹ ꓘꓳ ꓣꓴ ꓟꓶ ꓡꓰꓳ꓿ ꓪꓴ-ꓢ ꓠꓬ ꓬꓲ ꓦ ꓗꓪ ꓐꓰ ꓡ ꓞꓳ ꓐꓰ ꓙ ꓡꓯ ꓘꓳ ꓢꓲ ꓬꓲ ꓡꓰ ꓢꓲ ꓚꓰꓸ ꓔ ꓟ ꓚꓳ ꓑ ꓐꓴ ꓗꓪ ꓐꓰ ꓟ ꓠꓯ ꓔꓯ ꓠꓬꓲ ꓟꓳ ꓓꓴ ꓣꓳ ꓖꓶ_ ꓡꓳ꓿ "ꓢꓲ-ꓫꓬ-ꓟ-ꓦ ꓡꓰ ꓞꓳ ꓤ ꓠꓲꓹ ꓟ ꓔꓯ ꓙꓵꓽ ꓢꓲ꓾ ꓬꓲ ꓪ ꓠꓬ ꓪꓴ-ꓢ ꓗꓪ ꓐꓰ ꓫꓸ ꓕꓱ ꓓꓳ ꓡ ꓟ ꓥ ꓡꓳ" 2 ꓒꓲ-ꓕꓱ 1ꓽ21
	ꓬꓲ ꓪꓴꓸ ꓟ ꓡ ꓞꓳ ꓚ ꓟꓲꓽ 2500 ꓘꓳꓼ ꓠꓯꓸ ꓗꓪ ꓟꓳꓸ ꓖꓶ ꓡ_ ꓟ ꓔꓯ ꓐꓳ ꓔ ꓟ ꓮ ꓫꓵ_ ꓟꓲ ꓟꓽ ꓙꓳ꓿ ꓪꓴ-ꓢ ꓡꓰ ꓟꓸ ꓖꓶ_ ꓟ ꓟꓶ ꓢꓴ ꓐꓴ ꓠꓬ ꓬꓲ ꓪ ꓢꓷꓸ ꓡꓰ_ ꓟ ꓢꓴ ꓔꓯ ꓐꓯ ꓟꓸ ꓖꓶ_ ꓡꓳ꓿ ꓖꓳ ꓡꓱ ꓢꓲ ꓟꓸ ꓘꓶꓽ ꓕꓯ ꓟ ꓠꓬ ꓐꓹ ꓐꓽ ꓗꓪ ꓐꓰ ꓬꓲ ꓤ ꓠꓱ ꓐꓴ ꓔꓯ ꓕꓲ ꓤꓶ ꓗ ꓠꓯꓸ ꓕꓲ ꓤꓶ ꓡꓯꓼ ꓙꓱ ꓩꓴ ꓡ_ ꓟ ꓥ ꓡꓳ꓿ ꓐꓯ ꓘꓶ ꓔꓯ ꓕꓳ ꓶ ꓗꓪ ꓐꓳ ꓪꓴꓸ ꓔꓴ_ ꓟ ꓠꓬ ꓟꓳ-ꓫꓲ ꓦꓬꓼ ꓠꓬꓲ ꓗꓪ ꓐꓰ ꓥ ꓡꓳ꓿ ꓖꓳ ꓕꓯ ꓗꓪ ꓐꓰ ꓪꓴ-ꓢ ꓡꓰ ꓟꓳꓸ ꓖꓶ ꓡ ꓢꓲ ꓢꓯꓼ ꓧꓳꓽ ꓔ ꓟ ꓐꓯ ꓘꓶꓽ ꓠꓬ ꓢꓯꓼ ꓧꓳꓽ ꓔ ꓟ ꓕꓳ ꓶ ꓗꓪ ꓙꓳ_ ꓡꓳ꓿ ꓕꓳ ꓶ ꓐꓳ_ ꓟ ꓟꓬꓱꓽ ꓠꓬ 1600 ꓘꓳꓼ ꓛꓲ ꓥ ꓢꓲ꓾ ꓟꓵꓽ ꓚꓰꓼ ꓟꓲ ꓚꓰꓼ ꓚ ꓟꓲꓽ_ ꓐꓰ ꓙꓵꓽ ꓗ ꓕꓳ ꓶ ꓐꓳ ꓢꓴ ꓟꓳ-ꓫꓲ ꓗꓪ ꓐꓰ ꓔꓱꓹ ꓚꓵ_ ꓟ ꓶꓼ ꓓꓳꓽ ꓫꓱꓹ ꓓꓳꓽ ꓕꓳ ꓶ ꓐꓳ ꓢꓴ ꓬꓳ-ꓦ ꓦꓬꓼ ꓠꓬꓲ ꓗꓪ ꓛꓲ ꓥ ꓡꓳ꓿
	ꓬꓲ ꓐꓳ ꓢꓴ ꓠꓬ ꓪꓴ-ꓢ ꓥ ꓟ ꓔꓯ ꓢꓲꓽ ꓫꓬ ꓕꓳ ꓶ ꓡꓰ ꓖꓴ ꓟꓳꓸ ꓖꓶ_ ꓡꓳ꓿ ꓖꓳ ꓡꓱ_ ꓟꓲ ꓕꓳ ꓶ ꓮ ꓙꓵ ꓠꓬ ꓡ ꓞꓳ ꓡꓯ ꓒꓯꓹ ꓡꓰ ꓐꓳ ꓔ ꓟ ꓥ ꓡꓳ꓿ ꓖꓳ ꓡꓱ ꓢꓲ ꓐꓳ ꓡꓲꓽ ꓐꓳ ꓚꓱꓹ ꓟꓽ ꓫꓱꓸ ꓡꓯ ꓘꓳ ꓓꓴ ꓙꓳ_ ꓟ ꓠꓬ ꓐꓳ ꓢꓴ ꓐꓴ ꓫꓱꓹ ꓟꓽ ꓫꓱꓸ ꓡꓯ ꓘꓳ ꓓꓴ ꓙꓳ_ ꓟ ꓔꓯ ꓟꓳꓸ ꓖꓶ_ ꓟ ꓥ ꓡꓳ꓿ ꓟꓳꓸ ꓖꓶ ꓔ ꓟ ꓔꓱꓹ ꓚꓵ_ ꓟ ꓐꓯ ꓘꓶ ꓮ ꓙꓵ ꓠꓬ "ꓪꓴ-ꓢ ꓡꓰ ꓢꓯꓼ ꓧꓳꓽ ꓔ ꓟ ꓥ ꓡꓳ [2 ꓕꓲ-ꓟꓳ-ꓕꓲ-ꓪꓴ 3ꓽ16]꓿ ꓖꓳ ꓡꓱ_ ꓟꓲ ꓐꓯ ꓘꓶ ꓮ ꓙꓵ ꓠꓬ ꓡ ꓞꓳ ꓥꓳꓽ ꓘꓶꓽ ꓥ ꓡꓳ꓿ ꓪ ꓠꓬꓲ ꓢꓴ ꓬꓲ ꓢꓲ-ꓫꓬ-ꓟ-ꓦ ꓡꓰ ꓬꓲ ꓚꓳ ꓑ ꓐꓴ ꓠꓲꓹ ꓟ ꓗꓪ ꓠꓬꓲ ꓟꓳ ꓓꓴ ꓶ ꓥꓳꓽ ꓣꓳ ꓖꓶ_ ꓡꓳ꓿ ꓬꓲ ꓡꓰ ꓬꓲ ꓪ ꓔꓯ ꓬꓲꓼ ꓟꓬ ꓐꓰ ꓦ ꓐꓬꓱꓽ꓾ ꓢꓷꓸ ꓡꓰ ꓓꓴ ꓐꓰ ꓔꓯꓺ ꓘꓶꓽ ꓖꓶ ꓢꓲ꓾ ꓔꓱꓹ_ ꓟ ꓟꓳꓸ ꓖꓶ_ ꓟ ꓗꓪ ꓐꓰ ꓡ ꓞꓳ ꓥꓳꓽ ꓐꓰ ꓓꓵꓽ ꓙ ꓚꓱꓹ ꓣꓱꓽ ꓔ ꓟ ꓥ ꓡꓳ꓿
	ꓙꓵꓽ ꓗ ꓞꓲ ꓙꓰꓽ ꓠꓬ ꓪꓴ-ꓢ ꓬꓲ ꓚꓲ ꓛꓬ ꓡꓰ ꓫ ꓕꓱ ꓔ ꓟ ꓥ ꓢꓲ꓾ ꓬꓲ ꓡꓯ ꓒꓯꓹ ꓡꓰ ꓐꓳ ꓔ ꓟ ꓥ ꓡꓳ꓿ ꓙꓵꓽ ꓗ ꓕꓱ ꓟ ꓠꓬ ꓪꓴ-ꓢ ꓗꓪ ꓐꓰ ꓡ_ ꓟ ꓥ ꓢꓲ꓾ ꓞꓳ ꓤ ꓡꓰ ꓐꓳ ꓓꓳ ꓡ ꓟ ꓟꓽ ꓥ꓿ ꓖꓳ ꓡꓱ_ ꓟꓲ꓾ ꓢꓲ ꓫꓬ ꓕꓳ ꓶ ꓠꓬ ꓪꓴ-ꓢ ꓡꓰ ꓡ ꓞꓳ ꓥꓳꓽ ꓗꓪ ꓖꓶ ꓔ ꓟ ꓔꓱꓹ ꓚꓵ_ ꓟ ꓥ ꓢꓲ꓾ ꓪꓴ-ꓢ_ ꓐꓰ ꓡ ꓞꓳ ꓕꓲ ꓠꓲꓹ ꓕꓲ ꓪ ꓬꓰ_ ꓟ ꓔꓯ ꓟꓳꓸ ꓖꓶ_ ꓡꓳ꓿ ꓕꓲ ꓠꓲꓹ ꓕꓲ ꓪ_ ꓟ ꓫꓱꓹ ꓠꓬ ꓙꓲ-ꓢꓴ ꓠꓯꓸꓼ ꓗꓪ ꓙꓳ_ ꓟ ꓥ ꓢꓲ꓾ ꓬꓲ ꓠꓬ ꓪꓴ-ꓢ_ ꓐꓰ ꓡ ꓞꓳ ꓮ ꓐꓲ ꓥ ꓡꓳ꓿ ꓬꓰ-ꓢꓴ ꓠꓬ ꓔꓱꓹ_ ꓟ ꓥ ꓟ ꓡꓰ ꓐꓰ ꓢꓲ ꓫꓬ ꓕꓳ ꓶ_ ꓟꓲ ꓔꓱꓹ_ ꓟ ꓥ ꓡꓳ꓿ ꓖꓳ ꓡꓱ ꓠꓬꓲ꓾ ꓐꓯ ꓘꓶ ꓠꓬ ꓡ ꓞꓳ ꓒꓬꓱꓼ ꓡ ꓢꓲ꓾ ꓥꓪ ꓠꓴ ꓗꓳ ꓡꓳ ꓗꓪ ꓔꓬ_ ꓡ ꓟ ꓥ ꓡꓳ [ꓬꓳ-ꓦ 1ꓽ14]꓿
	ꓢꓲ ꓫꓬ ꓕꓳ ꓶ ꓠꓬ꓾ ꓮ ꓟꓬꓹ ꓤꓶ ꓗꓪ ꓟꓬꓱꓽ ꓬꓰ_ ꓟ ꓟꓽ ꓫꓱꓸ ꓡꓯ ꓘꓳ  ꓟ ꓫꓱꓹ ꓙꓳ ꓢꓴ꓾ ꓓꓵꓽ ꓙ_ ꓟ ꓐꓰ ꓦ ꓡꓯꓼ ꓫꓴ ꓟꓽ ꓫꓱꓸ ꓡꓯ ꓘꓳ ꓢꓴ꓾ ꓐꓳ ꓚꓱꓹ ꓐꓳ ꓡꓲꓽ ꓟꓽ ꓫꓱꓸ ꓡꓯ ꓘꓳ_ ꓟ ꓮ ꓟꓬꓹ ꓫꓵꓽ ꓡꓰ ꓐꓳ ꓔ ꓟ ꓥ ꓢꓲ꓾ ꓬꓲꓸ ꓟꓸ ꓟꓲꓽ_ ꓟꓲ ꓟꓽ ꓫꓱꓸ ꓡꓯ ꓘꓳ_ ꓟ ꓮ ꓟꓬꓹ ꓫꓵꓽ ꓙꓳ_ ꓡꓳ꓿ ꓐꓳ ꓢꓴ ꓟꓽ ꓫꓱꓸ ꓡꓯ ꓘꓳ_ ꓟ ꓗꓪ ꓐꓰ ꓓꓵꓽ ꓙ_ ꓟ_ ꓟꓲ ꓟꓽ ꓫꓱꓸ ꓡꓯ ꓘꓳ ꓟ ꓮ ꓟꓬꓹ ꓫꓵꓽ ꓙꓳ ꓢꓲ꓾ ꓔꓱꓹ_ ꓟ ꓐꓯ ꓘꓶ ꓕꓱ ꓟ ꓔꓯ ꓕꓲ ꓣꓳ ꓠꓬ ꓠꓱꓸ ꓐꓯ ꓕꓲ ꓣꓳ ꓕꓯ ꓢꓲ ꓟꓬꓽ ꓠꓬꓲ ꓫꓬꓽ ꓫꓬꓽ ꓡꓰ ꓐꓯ ꓔ ꓟ ꓙꓳ_ ꓡꓳ꓿ ꓐꓳ ꓢꓴ ꓐꓴ ꓡꓰ ꓟꓸ ꓟꓲꓽ ꓕꓲ ꓫꓵꓽ_ ꓟ ꓔꓯ ꓟꓽ ꓫꓱꓸ ꓡꓯ ꓘꓳ_ ꓟ ꓓꓵꓽ ꓙ ꓚꓱꓹ ꓗꓪ ꓐꓰ ꓐꓳ ꓔ ꓟ ꓙꓳ_ ꓟ ꓗꓪ ꓐꓰ ꓕꓯꓽ ꓢꓲ ꓕꓲ ꓔꓱꓹ ꓗꓪ_ ꓡꓰ ꓡꓳꓸ ꓠꓬꓲ ꓢꓲ ꓬꓲ ꓜꓲ ꓟꓽ ꓵ ꓢꓴ꓾ ꓥ ꓠꓬ ꓟꓽ ꓓꓵꓽ ꓙ ꓠꓬꓲ ꓢꓴ ꓐꓱ ꓶ ꓠꓬ ꓔꓳꓹ ꓡꓯ ꓘꓳ_ ꓟ ꓡꓰ ꓐꓰ ꓗ_ ꓟꓲ꓾ ꓬꓲ ꓜꓲ ꓓꓵꓽ ꓙ ꓢꓲ ꓧꓪ ꓟꓰꓹ ꓠꓬꓲ ꓔꓬ_ ꓢꓴ ꓐꓱ ꓶ ꓠꓬ ꓫꓬꓽ_ ꓟ ꓐꓰ ꓥꓳꓺ ꓡꓯ ꓘꓳ_ ꓓꓵꓽ ꓙ ꓚꓱꓹ ꓙꓳ_ ꓟ ꓔꓯ ꓡꓳꓸ ꓓꓳ ꓡ_ ꓡꓳ꓿
	ꓟꓽ ꓫꓱꓸ ꓡꓯ ꓘꓳ_ ꓟ ꓡ ꓞꓳ ꓮ ꓟꓬꓹ ꓣꓳ ꓡꓰ ꓐꓳ ꓔ ꓟ ꓥ ꓠꓬꓲ꓾ ꓔꓱꓹ_ ꓟ ꓔꓯ ꓮ ꓟꓬꓹ ꓒꓳꓹ ꓗꓪ ꓐꓰ ꓡꓳꓸ ꓓꓳ ꓡ_ ꓡꓳ꓿ ꓐꓳ ꓢꓴ ꓕꓲ ꓣꓳ ꓣꓳ ꓠꓬ ꓟꓸ ꓟꓲꓽ ꓕꓲ ꓒꓳꓹ ꓒꓳꓹ ꓔꓯ ꓟꓬꓽ ꓠꓬꓲ ꓠꓲꓹ ꓡꓱ ꓢꓲ ꓬꓲ ꓔꓳꓹ ꓜꓳꓽ ꓟꓶ_ ꓟ꓾ ꓥ ꓠꓬ ꓬꓲ ꓙ ꓜꓲꓼ ꓐ ꓡ_ ꓟ ꓔꓯ ꓛꓳ ꓢꓲ ꓧꓳꓹ ꓡꓰ ꓝꓲ_ ꓡꓳ꓿ ꓖꓳ ꓡꓱ_ ꓟꓲ ꓠꓱꓸ ꓐꓯꓼ ꓕꓲ ꓣꓳ ꓠꓬꓝꓮꓲꓹ ꓕꓲ ꓒꓳꓹ ꓔꓯ ꓙ ꓜꓲꓼ_ ꓡꓳ꓿ ꓕꓱ ꓟ ꓠꓬ ꓢꓲ-ꓫꓬ-ꓟ-ꓦ ꓡꓰ ꓖꓴ ꓟꓳꓸ ꓖꓶ_ ꓟ ꓥ ꓢꓲ ꓬꓲ ꓠꓲꓹ ꓟ ꓗꓪ ꓟꓬꓽ ꓠꓬꓲ ꓙ ꓜꓲꓼ ꓡꓰ ꓝꓲ_ ꓟ ꓥ ꓡꓳ꓿ ꓕꓲ ꓣꓳ ꓕꓲ ꓒꓳꓹ ꓔꓯ ꓙ ꓜꓲꓼ ꓡꓰ_ ꓟꓲ ꓮ ꓙꓵ ꓪꓴꓸ ꓗꓪ ꓠꓬ ꓧꓳꓹ ꓡꓯ ꓘꓳ_ ꓟ ꓙꓳ_ ꓡꓳ꓿ ꓖꓳ ꓡꓱ ꓠꓬꓲ ꓔꓱꓹ ꓚꓵ_ ꓟ ꓮ ꓙꓵ ꓠꓬ ꓧꓳꓹ ꓡꓯ ꓘꓳ_ ꓟ ꓥ ꓢꓲ꓾ ꓔꓳꓹ ꓜꓳꓽ ꓟꓶ_ ꓟ ꓟꓽ ꓫꓱꓸ ꓡꓯ ꓘꓳ_ ꓟ ꓡ ꓞꓳ ꓥ ꓕ ꓑꓳ ꓔꓯ ꓙꓲ ꓖꓴ ꓟꓶ ꓡꓰ ꓝꓲ_ ꓟ ꓥ ꓡꓳ꓿
	ꓪꓴ-ꓢ ꓠꓬ ꓬꓲ ꓔꓱꓹ_ ꓟ ꓐꓯ ꓘꓶꓽ ꓔꓯ ꓟꓲ ꓠꓯ ꓡ ꓞꓳ ꓔꓯ ꓣꓱꓽ ꓢꓲ ꓙ ꓡꓯ ꓘꓳ_ ꓡꓳ꓿ ꓝꓮꓲ ꓪꓴ-ꓢ ꓬꓲ ꓚꓲ ꓛꓬ ꓡꓰ ꓢꓲ-ꓫꓬ-ꓟ-ꓦ ꓗꓪ ꓐꓰ ꓡ ꓞꓳ ꓔꓯ ꓟꓬꓱꓽ ꓕꓱ ꓟ ꓔꓯ ꓬꓰ ꓐ ꓡ ꓝꓲ_ ꓡꓳ꓿ ꓬꓲ ꓡꓰ ꓡ ꓞꓳ ꓠꓲꓹ ꓟ ꓔꓯ ꓮ ꓫꓵꓽ ꓫ ꓕꓱ ꓠ_ ꓟ ꓐꓰ ꓮ ꓫꓵꓽ ꓐꓳ ꓠꓯꓹ_ ꓟ ꓔꓯ ꓢꓲ ꓣꓴ ꓐ ꓡ ꓝꓲ ꓠꓹ ꓟ ꓖꓴ ꓟꓳꓸ ꓖꓶ_ ꓡꓳ꓿ ꓒꓵꓽ_ ꓟ ꓒꓵꓽ ꓶ ꓠꓬ ꓟꓲ ꓠꓯ ꓗꓪ ꓟ ꓡꓴꓸꓹ ꓔꓯ ꓡꓯ ꓙꓱ ꓔ ꓡꓳ꓿ ꓖꓳ ꓡꓱ_ ꓟꓲ ꓕꓱ ꓟ ꓠꓬ ꓟꓴ ꓗꓪ ꓗꓪ ꓐꓰ ꓡ_ ꓟ ꓥ ꓡꓳ꓿ ꓢꓷꓸ ꓙ ꓟꓳ ꓙ ꓘꓶ ꓠꓬ ꓟꓽ ꓐꓲ ꓜꓲꓼ_ ꓟ ꓡ ꓞꓳ ꓥꓳꓽ ꓗꓪ ꓐꓰ ꓐꓯ ꓖꓶ ꓡ_ ꓟ ꓥ_ ꓟꓲ꓾ ꓔꓱ ꓟ ꓠꓬ ꓪꓴ-ꓢ ꓡꓰ ꓢꓷꓸ ꓙ ꓟꓳ ꓙ_ ꓟ ꓥ ꓢꓲ꓾ ꓠ ꓡꓳꓸ ꓢꓴ_ ꓟꓲ ꓙꓵꓸꓹ ꓢꓴ ꓪꓴ-ꓢ ꓤ ꓠꓱ ꓐꓴ ꓐꓱ ꓶ ꓪꓴ-ꓢ ꓬꓲ ꓐꓬꓱꓼ ꓡꓱꓼ_ ꓟ ꓐꓰ ꓪ ꓠꓬꓲ_ ꓟ꓾ ꓣꓱ ꓛꓰ_ ꓐꓰ ꓔꓱꓹ_ ꓟ ꓔꓯ ꓡꓳꓸ ꓟꓳ_ ꓡꓳ꓿
	ꓬꓲ ꓐꓯ ꓘꓶ ꓠꓯꓸꓼ ꓗꓪ ꓪꓴ-ꓢ ꓠꓬ ꓡ ꓞꓳ ꓔꓯ ꓢꓯꓼ ꓟꓬ ꓝ ꓟꓶ_ ꓟ ꓗꓪ ꓣꓱꓽ ꓬꓯꓼ_ ꓟ ꓢꓷꓸ ꓠꓲꓹ ꓡꓯꓼ ꓙꓱ ꓔ ꓡꓳ꓿ ꓢꓲ ꓫꓬ ꓕꓳ ꓶ ꓔꓯ ꓠꓬ ꓪ ꓠꓬꓲ_ ꓟ ꓐꓰ ꓛꓬ ꓡꓰ ꓥꓳꓽ ꓡꓰ ꓟ ꓟꓽ ꓙꓳ_ ꓟ ꓪꓴ-ꓢ ꓬꓲ ꓠꓲꓹ ꓡꓶꓽ ꓟꓳꓸ ꓖꓶ ꓔ ꓟ ꓥ ꓡꓳ꓾ ꓐꓰ ꓘꓳ ꓣꓴ ꓠꓯꓹ ꓡꓳ꓿ ꓢꓲ ꓫꓬ ꓕꓳ ꓶ ꓠꓬ ꓞꓳ ꓙꓳ ꓚꓱꓹ ꓗꓪ ꓔꓯꓺ ꓓꓴ꓾ ꓙꓵꓸꓹ ꓚꓱꓹ ꓟꓸ ꓚꓱꓹ ꓟꓳꓸ ꓖꓶ ꓢꓴ_ ꓐꓰ ꓔꓳꓹ ꓜꓳꓽ ꓟꓶ_ ꓟ ꓗꓪ ꓤꓹ ꓠꓬꓲ ꓓꓴ ꓥ ꓡꓳ꓿  "16 ꓢꓲꓽ ꓫꓬ ꓕꓳ ꓶ ꓮ ꓙꓵ ꓟ ꓠꓬ ꓪꓴ-ꓢ ꓡꓰ ꓢꓯꓼ ꓧꓳꓽ ꓔ ꓟ ꓥ ꓢꓲ꓾ ꓟꓸ ꓟꓲ ꓟꓸ ꓖꓶ_ ꓟ ꓐꓱ ꓶ_ ꓐꓰ꓾ ꓛꓬ_ ꓟ ꓥꓳꓽ_ ꓟ ꓔꓯ ꓖꓴ ꓟꓸ ꓖꓶ_ ꓟ ꓐꓱ ꓶ_ ꓐꓰ꓾ ꓔꓱꓹ ꓡꓰ ꓝꓲ_ ꓟ ꓐꓱ ꓶ_ ꓐꓰ꓾ ꓙꓲ ꓫꓬ_ ꓟ ꓗꓪ ꓤꓹ ꓓꓰꓼ ꓡꓰ ꓝꓲ ꓠꓹ ꓟ ꓙꓲ ꓖꓴ ꓙꓳ_ ꓟ ꓥ ꓡꓳ꓿ 17 ꓝꓮꓲ ꓠꓬ ꓪꓴ-ꓢ ꓬꓲ ꓡ ꓞꓳ ꓔꓯ ꓙꓲ_ ꓟ ꓟꓬꓱꓽ ꓥ ꓕ ꓑꓳꓸ ꓬꓰ ꓠꓹ ꓟ ꓙꓽ ꓖꓶ ꓖꓴ ꓡꓰ ꓝꓲ ꓢꓲ ꓜꓲꓼ ꓓꓰ ꓡꓰ ꓝꓲ ꓠꓹ ꓟ ꓥ ꓡꓳ꓿" 2 ꓕꓲ-ꓟꓳ-ꓕꓲ-ꓪꓴ 3ꓽ16ꓹ 17ꓸ
	ꓪꓴ-ꓢ ꓬꓲ ꓠꓲꓹ ꓡꓶ ꓠꓬ ꓡ ꓞꓳ ꓔꓯ ꓬꓲ ꓐꓯ ꓘꓶꓽ ꓗꓪ ꓐꓰ ꓟꓳꓸ ꓖꓶ_ ꓥ_ ꓟꓲ꓾ ꓢꓲ-ꓫꓬ-ꓟ-ꓦ ꓔ ꓔꓬ_ ꓟ ꓐꓰ ꓖꓴ ꓟꓳꓸ ꓖꓶ_ ꓟ ꓣꓱꓽ ꓟꓽ ꓬꓯꓼ ꓟ ꓟꓽ ꓥ꓿ ꓢꓲ-ꓫꓬ-ꓟ-ꓦ ꓠꓬ ꓣꓳ ꓚꓬꓴꓹ ꓢꓲ ꓒ ꓡꓰ ꓙ ꓟꓳ ꓔ ꓟ ꓥ ꓢꓲ꓾ ꓬꓲ ꓚꓳ ꓑ ꓐꓴ ꓔꓯ ꓪꓴ-ꓢ ꓐꓯ ꓘꓶ ꓒꓶ ꓖꓶ_ ꓢꓲ ꓟꓸ ꓘꓶꓽ ꓔꓯ ꓣꓴ ꓣꓱꓽ ꓐ ꓡ ꓠꓹ ꓟ ꓠꓬꓲ ꓟꓳ ꓓꓴ ꓣꓳ ꓖꓶ ꓢꓴ ꓥ ꓡꓳ꓿ ꓪꓴ-ꓢ ꓬꓲ ꓢꓲ-ꓫꓬ-ꓟ-ꓦ ꓠꓬ ꓢꓲ ꓫꓬ ꓕꓳ ꓶ ꓔꓯ ꓢꓯꓼ ꓧꓳꓽ ꓖꓶ ꓢꓴ ꓥ ꓠꓬꓲ꓾ ꓢꓲ-ꓫꓬ-ꓟ-ꓦ ꓡꓰ ꓟꓸ ꓖꓶ_ ꓟ ꓠꓬ ꓪꓴ-ꓢ ꓐꓯ ꓘꓶꓽ ꓐꓰ ꓔꓳꓹ ꓡꓯ ꓘꓳ_ ꓟ ꓙꓳ ꓟꓽ ꓐ ꓡ꓿
	ꓢꓲ-ꓫꓬ-ꓟ-ꓦ ꓖꓶ ꓔ ꓟ꓾ ꓥ ꓠꓬ ꓦ ꓡꓯꓼ ꓫꓴ ꓟꓶ_ ꓟ ꓠꓬ ꓢꓲ ꓫꓬ ꓕꓳ ꓶ ꓔꓯ ꓠꓬꓲ ꓘꓳ ꓙꓰ ꓠꓹ ꓟ ꓟꓽ ꓥ꓿ ꓮ ꓡꓲꓳ ꓐꓯ_ ꓠꓬ ꓟꓸ ꓟꓲꓽ ꓟꓸ ꓖꓶ_ ꓟ ꓐꓰ ꓔꓳꓹ ꓜꓳꓽ ꓟꓶ_ ꓟ ꓮ ꓙꓵ ꓪꓴ-ꓢ ꓐꓯ ꓘꓶ ꓥ ꓟꓽ ꓥ ꓟ ꓔꓯ ꓔꓯꓺ ꓠꓬꓲ ꓓꓴ ꓠꓬ ꓢꓲ ꓫꓬ ꓕꓳ ꓶ ꓥ ꓡꓳ꓿ ꓝꓲ ꓓꓴ ꓬꓳ-ꓦ ꓡꓰ 1 ꓬꓳ-ꓦ 4ꓽ1 ꓗꓪ꓾ "1 ꓠꓲꓹ ꓠꓵ ꓢꓴ ꓐꓴꓳꓻ ꓦꓻ ꓥ ꓕ ꓑꓳꓸ ꓔꓯ ꓕꓽ ꓙꓵꓻ꓿ ꓦꓻ ꓖꓳ ꓟ ꓠꓬ ꓪꓴ-ꓢ ꓗꓪ ꓐꓰ ꓡ ꓟ ꓦꓻ ꓥ ꓟꓽ ꓥ ꓤꓹ ꓠꓬꓲ꓿ ꓮ ꓡꓲꓳ ꓐꓯ ꓠꓬ ꓟꓲ ꓠꓯ ꓗꓪ ꓟꓽ ꓔꓱꓹ ꓟ ꓟꓷꓽ ꓠꓷꓹ ꓝꓸ ꓢꓴ ꓮ ꓟꓬꓹ ꓓꓳ ꓡꓺꓳ꓿" ꓬꓲ-ꓢ-ꓬ ꓡꓰ ꓬꓲ-ꓢ-ꓬ 8ꓽ20 ꓗꓪ ꓕꓱ ꓡꓱ ꓐꓯ ꓔ ꓡꓳ꓿ "20 ꓙꓵꓽ ꓗ_ ꓐꓰ ꓢꓷꓸ ꓙ ꓟꓳ ꓙ ꓘꓶꓽ ꓔꓯ ꓟꓽ ꓧꓪ ꓢꓴ ꓠꓬ ꓠꓯ ꓞꓲꓹ ꓠꓯ ꓕꓳꓽ ꓟ ꓗꓪ ꓔꓬ ꓢꓴ ꓥꓳ꓿
	ꓢꓲ-ꓫꓬ-ꓟ-ꓦ ꓟꓬꓱꓽ ꓔꓯ ꓙ ꓘꓶꓽ ꓥꓳꓽ ꓡꓰ ꓢꓲ꓾ ꓠꓲꓹ ꓟ ꓠꓯꓸꓼ ꓗꓪ ꓫꓬꓽ ꓠꓲꓹ ꓙꓳ_ ꓠꓬ ꓡꓳꓼ_ ꓥꓳ꓾ ꓪꓴ-ꓢ ꓐꓯ ꓘꓶ ꓡꓰ ꓖꓴ ꓟꓳꓸ ꓖꓶ_ ꓟ ꓣꓱꓽ ꓟꓽ ꓬꓯꓼꓳ ꓐꓰ ꓐꓯ ꓢꓴ ꓙꓳ_ ꓡꓳ꓿ ꓬꓲ ꓪ ꓔꓯ ꓠꓲꓹ ꓟ ꓗꓪ ꓪꓴ-ꓢ ꓢꓯꓼ ꓑ ꓙ_ ꓡꓳ꓾ ꓐꓯ_ ꓟ ꓔꓯ ꓟꓬꓽ ꓠꓬꓲ ꓙꓵ ꓢꓲ ꓘꓳ ꓣꓴ ꓢꓴ ꓐꓴ ꓥ ꓡꓳ꓿ ꓖꓳ ꓡꓱ_ ꓟꓲ ꓬꓲ ꓪ ꓠꓲꓹ ꓟ ꓔꓯ ꓙꓵꓽ ꓔꓬ_ ꓟ ꓦ ꓠꓬ ꓪꓴ-ꓢ ꓗꓪ ꓐꓰ ꓡ_ ꓟ ꓦ ꓟꓽ ꓥ꓿ ꓕꓱ ꓡꓱ ꓓꓵꓽ ꓙ_ ꓟ ꓔꓯ ꓛꓳ ꓙꓰ_ ꓠꓬ꓾ ꓢꓲ ꓫꓬ ꓕꓳ ꓶ ꓔꓯ ꓟꓳ ꓟꓽ ꓟꓵ ꓟ ꓥ ꓢꓲ ꓘꓶ ꓡꓶꓽ ꓓꓴ꓾ ꓗꓶꓸ ꓟꓶ ꓡꓰ ꓓꓴ_ ꓐꓰ ꓐꓬ ꓡꓰ ꓓꓴ ꓗꓷ ꓡꓰ_ ꓥꓳ꓿ ꓕꓱ ꓡꓱ ꓬꓰ_ ꓟ ꓠꓬ ꓦꓶ_ ꓟ ꓖꓳ ꓕꓲ ꓣꓳ ꓟꓬꓱꓽ ꓔꓯ ꓣꓱꓽ ꓙ_ ꓟ ꓗꓷ ꓡꓰ_ ꓥꓳ꓿ ꓙꓲ-ꓢꓴ ꓬꓲ ꓘꓴ ꓜꓲ ꓞꓳ ꓠꓯꓸꓼ ꓗꓪ ꓢꓲ-ꓫꓬ-ꓟ-ꓦ ꓬꓰ_ ꓟ ꓟꓬꓱꓽ ꓠꓬ ꓮ ꓘꓶ ꓬꓳꓹ ꓚꓲ_ ꓟ ꓥ ꓠꓬꓲ꓾ ꓢꓲ-ꓫꓬ-ꓟ-ꓦ ꓡꓰ ꓬꓰ_ ꓟ ꓟꓬꓱꓽ ꓔꓯ ꓟꓳ ꓟꓽ ꓟꓵ_ ꓟ ꓐꓰ ꓟꓽ ꓒꓵ_ ꓟ ꓠꓬ ꓢ-ꓓꓯ ꓔꓯ ꓚꓴꓽ ꓬꓲꓹ ꓥ ꓢꓲ꓾ ꓣꓳ ꓢꓲ ꓒ ꓡꓰ ꓪꓴ-ꓢ ꓡ ꓞꓳ ꓔꓯ ꓖꓶ ꓔ ꓟ ꓪ ꓠꓬꓲ_ ꓟ ꓢꓯꓼ ꓪ ꓬꓲ ꓚꓰ ꓔꓯ ꓡꓳ ꓩꓴ ꓗꓷ_ ꓟ ꓒꓬꓱꓼ ꓡ ꓝꓲ_ ꓟ ꓥ ꓡꓳ꓿ 
	ꓶ ꓓꓳꓽ ꓫꓱꓹ ꓓꓳ ꓚ ꓒꓬꓱ ꓙꓰ ꓠ ꓗ_ ꓟ ꓦꓬꓼ ꓠꓬꓲ ꓥ ꓕ ꓑꓳ ꓗꓪ_ ꓟꓲ ꓢꓲ-ꓫꓬ-ꓟ-ꓦ ꓠꓬ ꓪꓴ-ꓢ ꓐꓯ ꓘꓶ ꓐꓰ ꓕꓲ ꓛꓳ_ ꓟꓬꓱꓽ ꓬꓰ_ ꓡꓳ꓿ ꓢꓲ ꓫꓬ ꓕꓳ ꓶ ꓗꓪ ꓙꓳ_ ꓟ ꓘꓶꓽ ꓫꓵꓽ ꓡꓵ ꓐꓰ ꓘꓶꓽ ꓫꓵꓽ ꓫꓵꓼ ꓖꓶ_ ꓟ ꓦꓬꓼ ꓠꓬꓲ ꓗꓪ_ ꓟꓲ ꓢꓲ-ꓫꓬ-ꓟ-ꓦ ꓠꓬ ꓢꓲ ꓫꓬ ꓕꓳ ꓶ ꓗꓪ ꓙꓳ_ ꓟ ꓐꓯ ꓘꓶꓽ ꓟꓳꓸ ꓖꓶ_ ꓟ ꓟꓬꓱ ꓐꓰ ꓟꓽ ꓥ ꓟ ꓠꓬ ꓡ ꓞꓳ ꓠꓲꓹ ꓟ ꓗꓪ ꓠꓬꓲ ꓟꓳ ꓓꓴ ꓖꓶ_ ꓟ ꓟꓽ ꓬꓰ꓿ ꓢꓲ ꓫꓬ ꓕꓳ ꓶ ꓠꓯꓸꓼ ꓗꓪ ꓢꓲ-ꓫꓬ-ꓟ-ꓦ ꓡꓰ ꓡ ꓞꓳ ꓔꓯ ꓬꓲꓼ ꓠꓬꓲꓸ ꓖꓶ_ ꓟ꓾ ꓕꓼ_ ꓟ꓾ ꓚꓴꓽ ꓬꓲꓹ ꓖꓶ_ ꓟ꓾ ꓟꓸ ꓖꓶ_ ꓟ ꓮ ꓙꓵ ꓙꓳ_ ꓡꓳ꓿ ꓢꓲ ꓫꓬ ꓕꓳ ꓶ ꓗꓪ ꓐꓰ ꓗꓳꓸ ꓙꓰ ꓠꓬ ꓕꓱ ꓡꓱ ꓡꓳ ꓫꓵꓽ ꓟꓽ ꓙꓳ꓿ ꓗꓳ ꓗꓷ ꓟ ꓤꓶ ꓗꓪ ꓟꓷꓽ ꓠꓷꓹ ꓝ ꓗꓷ ꓢꓴ ꓐꓴ ꓕꓳ ꓶ ꓗꓪ_ ꓟꓲ ꓕꓱ ꓡꓱ ꓡꓳ ꓫꓵꓽ ꓟꓽ ꓐꓳ ꓔ꓿ ꓖꓳ ꓟ ꓡꓰ ꓐꓰ ꓢꓲ ꓫꓬ ꓕꓳ ꓶ ꓐꓳ ꓓꓳ ꓡꓰ ꓗ ꓠꓯ_ ꓟꓲ ꓢꓲ-ꓫꓬ-ꓟ-ꓦ ꓠꓬ ꓪꓴ-ꓢ ꓤ ꓠꓱ ꓐꓴ ꓔꓯ ꓙ ꓜꓲꓼ ꓡꓰ ꓝꓲ_ ꓟ꓾ ꓬꓲꓼ ꓠꓬꓲꓸ ꓖꓶ_ ꓟ ꓐꓰ ꓠꓲꓹ ꓗꓴ ꓖꓶ_ ꓟ ꓟꓬꓱꓽ ꓬꓰ_ ꓡꓳ꓿
	ꓬꓰ-ꓢꓴ ꓡꓰ ꓬꓲ ꓛꓳ ꓒꓯꓹ ꓐꓴ ꓔꓯ ꓕꓱ ꓡꓱ ꓙ ꓟꓳ ꓔ ꓡꓳ꓿ "26 ꓖꓳ ꓡꓱ ꓥ_ ꓟꓲ ꓐꓹ ꓐ ꓡꓰ ꓥꓪ ꓟꓬꓱ ꓗꓪ ꓐꓰ ꓝꓲ ꓩꓴ ꓡ ꓠꓹ ꓟ꓾ ꓠꓲꓹ ꓟ ꓗꓴ ꓖꓶ ꓢꓴ ꓢꓲ-ꓫꓬ-ꓟ-ꓦ ꓡꓰ ꓠꓴ ꓪ ꓔꓯ ꓮ ꓙꓵ ꓟꓸ ꓖꓶ ꓡ ꓢꓲ꓾ ꓠꓴ ꓪ ꓔꓯ ꓥꓪ ꓐꓯ ꓖꓶ_ ꓟ ꓮ ꓙꓵ ꓓꓵ ꓙ ꓛꓲ ꓡ ꓝꓲ_ ꓥꓳ꓿ 13 ꓖꓳ ꓡꓱ ꓥ_ ꓟꓲ ꓔꓱꓹ_ ꓟ ꓦ ꓛꓲ ꓡ ꓠꓬ꓾ ꓔꓱꓹ_ ꓟ ꓮ ꓙꓵ ꓗꓪ ꓬꓲ ꓡꓰ ꓠꓴ ꓪ ꓔꓯ ꓧꓳꓽ ꓙꓰ ꓡ_ ꓥꓳ꓿ ꓮ ꓡꓲꓳ ꓐꓯ ꓠꓬ ꓬꓲ ꓠꓽ ꓚꓲ ꓛꓬ ꓠꓲꓹ ꓡꓶꓽ ꓗꓪ ꓐꓰ ꓟꓽ ꓫꓸ ꓕꓱ꓿ ꓬꓲ ꓮ ꓡꓲ ꓑ ꓙꓽ_ ꓠꓬ ꓖꓳ ꓡꓱ ꓫꓸ ꓕꓱ ꓢꓲ꓾ ꓒꓬꓱꓼ ꓡ ꓠꓹ ꓟ ꓫꓵꓽ ꓪꓴꓻ_ ꓟꓲ ꓠꓴ ꓪ ꓔꓯ ꓟꓳꓸ ꓖꓶ ꓡ_ ꓥꓳ꓿ ꓬꓳ-ꓦ 14ꓽ26ꓼ 16ꓽ13꓿ ꓙ ꓟꓳ ꓘꓶꓽ ꓕꓱ ꓟ ꓠꓬ ꓝꓲ ꓓꓴ ꓦꓬꓼ ꓠꓬꓲ ꓗꓪ_ ꓡꓰ ꓐꓯ ꓔ ꓟ ꓟꓽ ꓥ꓾ ꓤꓶ ꓥ ꓕ ꓑꓳ ꓗꓪ ꓙꓲ-ꓢꓴ ꓬꓲ ꓘꓴ ꓜꓲ ꓞꓳ ꓔꓯ ꓙ ꓟꓳ ꓔ ꓟ ꓥ ꓟ ꓔꓯ ꓢꓲ ꓫꓬ ꓕꓳ ꓶ ꓗꓪ ꓫꓬꓽ ꓫꓬ_ ꓡꓰ ꓟꓸ ꓖꓶ ꓔ ꓡꓳ꓿ ꓚꓬꓴꓹ ꓢꓲ ꓒ ꓡꓰ ꓬꓲ ꓝꓲ ꓓꓴ ꓐꓴ ꓔꓯ꓾ ꓥꓪ ꓠꓬ ꓟꓲ ꓠꓯ ꓡꓳꓹ ꓬꓰ ꓗꓪ ꓛꓲ ꓮ ꓕꓯ_ ꓟꓲ ꓠꓴ ꓪ ꓐꓰ ꓔꓬ_ ꓥꓳ" ꓐꓰ ꓟ-ꓕꓲ 28ꓽ20 ꓗꓪ ꓐꓯ ꓖꓶ ꓔ ꓡꓳ꓿ ꓝꓮꓲ ꓒꓳ-ꓡꓳ ꓡꓰ ꓢꓲ-ꓫꓬ-ꓟ-ꓦ ꓗꓪ ꓐꓰ ꓟꓶ_ ꓟ ꓦ ꓡꓯꓼ ꓫꓴ ꓠꓬ ꓘꓴ ꓜꓲ ꓞꓳ ꓗꓪ ꓙꓳ ꓢꓲ꓾ "12 ꓣꓱꓽ ꓙ_ ꓟ ꓟꓬꓱꓽ ꓗꓪ ꓦ ꓡꓱ ꓢꓴ ꓐꓴ ꓔꓯ ꓙꓽ ꓖꓶ ꓖꓴ ꓡꓰ ꓝꓲ ꓢꓲ ꓠꓬꓲ꓾ ꓙꓲ-ꓢꓴ ꓖꓳ ꓓꓱ ꓥ ꓟ ꓘꓴ ꓜꓲꓼ ꓞꓳ ꓔꓯ ꓜꓶꓻ ꓟꓴ ꓡ ꓝꓲ_ ꓟ ꓗꓪ ꓐꓰ꓾ 13 ꓣꓳ ꓮ ꓙꓵ ꓠꓬ ꓙꓵꓻ ꓠꓲꓹ_ ꓐꓰ ꓪꓴ-ꓢ ꓬꓲ ꓮ ꓐꓲ ꓔꓯ ꓢꓷꓸ_ ꓟ ꓗꓪ꓾ ꓕꓲ ꓠꓲꓹ ꓟ_ ꓡꓰ ꓒꓬꓱꓼ ꓡ ꓗꓸ ꓠꓯꓸ ꓪꓴꓽ ꓓꓰ ꓡꓰ ꓢꓲ꓾ ꓙꓲ-ꓢꓴ ꓬꓲ ꓔꓯꓺ ꓓꓴ ꓔꓯ ꓖꓼ ꓟꓶ ꓡꓰ_ ꓗꓪ ꓛꓲ꓾ ꓦ ꓗꓪ ꓪꓴꓽ ꓓꓰ ꓡꓰ_ ꓟ ꓡ ꓞꓳ ꓒꓬꓱꓼ ꓡ ꓠꓹ ꓟ ꓥ ꓡꓳ꓿" ꓐꓰ ꓬꓲ-ꓩꓴ-ꓢꓳ 4ꓽ12ꓹ 13 ꓗꓪ ꓐꓯ ꓔ ꓡꓳ꓿ 
	ꓬꓲ-ꓩꓴ-ꓢꓳ ꓗꓪ ꓟ ꓘꓴ ꓜꓲ ꓞꓳ ꓐꓱ ꓶ ꓝꓲ ꓓꓴ ꓡꓰ ꓕꓱ ꓡꓱ ꓪ ꓘꓴ_ ꓡꓳ꓾ "17 ꓣꓳ ꓢꓲ ꓒ ꓬꓰ-ꓢꓴ ꓙꓲ-ꓢꓴ ꓬꓲ ꓪꓴ-ꓢ꓾ ꓐꓬꓱꓼ ꓡꓱꓼ ꓡꓱꓼ ꓟ ꓐꓹ ꓐ ꓡꓰ ꓠꓴ ꓪ ꓔꓯ ꓙ ꓗꓴꓸ ꓠꓲꓹ_ ꓐꓰ ꓟꓳꓸ ꓖꓶ_ ꓟ ꓦ ꓖꓶ ꓡ ꓢꓲ ꓬꓲ ꓔꓯ ꓟꓬꓽ ꓠꓬꓲ ꓢꓷꓸ ꓡꓰ ꓠꓹ ꓟ ꓠꓴ ꓪ ꓐꓱ ꓶ ꓥꓪ ꓪ ꓘꓴ_ ꓡꓳ꓿ 18 ꓠꓴ ꓪ ꓠꓲꓹ ꓟ ꓟꓬ ꓢꓶꓽ ꓠꓬꓲ ꓟꓳꓻ ꓡ ꓝꓲ ꓠꓹ ꓟ_ ꓟꓲ ꓓꓰꓽ_ ꓡꓳ꓿ ꓕꓱ ꓟ ꓠꓬ ꓣꓳ ꓔꓯ ꓬꓲ ꓡꓰ ꓘꓴ_ ꓟ ꓣꓱ ꓛꓰ ꓗꓪ ꓥꓳ ꓡꓳꓸ ꓓꓴ ꓮ ꓫꓵ ꓥ ꓟ_ ꓐꓰ꓾ ꓣꓳ ꓪꓴ-ꓢ ꓔꓯ ꓦ ꓡꓱ ꓢꓴ ꓐꓴ ꓗꓳ ꓡꓳ ꓗꓪ ꓬꓲ ꓡꓯꓼ ꓪ ꓟꓬꓱ ꓓꓳꓽ ꓮ ꓘꓶ ꓛꓲ ꓐꓳ ꓞꓹ ꓟ ꓔꓯ ꓠꓴ ꓪ ꓢꓷꓸ ꓡꓰ ꓠꓹ ꓟ ꓥ ꓡꓳ꓿ 19 ꓝꓮꓲ ꓠꓬ ꓣꓳ ꓙꓵꓻ ꓢꓴ ꓐꓴ ꓔꓯ ꓟꓳꓸ ꓬꓲ ꓪꓽ ꓠꓬꓲ_ ꓟ ꓠꓬ꓾ ꓮꓸ ꓓꓲꓽ ꓪꓴꓽ_ ꓟ ꓥ ꓟ ꓠꓴ ꓪ ꓢꓷꓸ ꓡꓰ ꓠꓹ ꓟ_ ꓟꓲ ꓥ ꓡꓳ꓿" ꓬꓲ-ꓩꓴ-ꓢꓳ 17-19꓿ ꓢꓲ-ꓫꓬ-ꓟ-ꓦ ꓡꓰ ꓠꓲꓹ ꓟ ꓒꓴ ꓖꓶ ꓢꓲ ꓠꓯꓸ_ ꓟ ꓪꓴ-ꓢ ꓐꓯ ꓘꓶ ꓔꓯ ꓬꓲ-ꓩꓴ-ꓢꓳ ꓘꓴ ꓜꓲ ꓞꓳ ꓗꓪ ꓟ ꓦ ꓡꓱ ꓢꓴ ꓐꓴ ꓙ ꓜꓲꓼ ꓡꓰ ꓠꓹ ꓟ ꓐꓱ ꓶ ꓒꓳ-ꓡꓳ ꓶ ꓓꓰꓽ_ ꓟ ꓥ ꓡꓳ꓿	ꓪꓴ-ꓢ ꓦꓬꓼ ꓠꓬꓲ ꓓꓽ ꓟ_ ꓐꓰ ꓗꓪ'ꓽ ꓫꓵ_ ꓟ ꓟꓸ ꓟꓲꓽ ꓠꓯꓸꓼ ꓗꓪ ꓢꓲ ꓒ ꓠꓬ ꓬꓲ ꓟꓷꓽ ꓠꓷꓹ ꓝ ꓢꓴ ꓬꓳ-ꓶ ꓗꓪ ꓐꓰ ꓢꓲ-ꓫꓬ-ꓟ-ꓦ ꓟꓳꓸ ꓖꓶ ꓡ_ ꓟ ꓔꓯ ꓟꓳꓸ ꓙ ꓟꓳ ꓔ ꓟ ꓙꓳ_ ꓡꓳ꓿ ꓬꓳ-ꓶ 2ꓽ28 ꓗꓪ ꓟ ꓟꓷꓽ ꓠꓷꓹ ꓝ ꓘꓶꓽ ꓠꓬ ꓥꓪꓽ-ꓞꓲ-ꓠꓬꓲ-ꓑꓮꓲꓽ ꓗꓪ ꓢꓲ-ꓫꓬ-ꓟ-ꓦ ꓖꓶ ꓩꓴ ꓡ ꓕꓯ ꓕꓲ ꓐꓱ ꓐꓲꓸꓸ ꓡꓰꓳ꓿ ꓖꓳ ꓡꓱ_ ꓟꓲ ꓶ ꓓꓳꓽ ꓫꓱꓹ ꓓꓳꓽ ꓚ ꓒꓬꓱ ꓙꓰ_ ꓟ ꓦꓬꓼ ꓠꓬꓲ ꓡꓳꓹ ꓬꓰ ꓝꓲ ꓛꓲ ꓡ_ ꓠꓬ ꓪꓴ-ꓢ ꓣꓱ ꓛꓰ ꓟꓳꓸ ꓖꓶ ꓡ_ ꓟ ꓮ ꓙꓵ ꓐꓲ ꓡꓰ_ ꓥꓳ꓿
	ꓡꓳꓹ ꓬꓰ_ ꓟ ꓦꓬꓼ ꓠꓬꓲ ꓠꓶꓽ ꓡ_ ꓠꓬ ꓙꓲ_ ꓟ ꓐꓰ ꓥꓶꓸ_ ꓟ ꓔꓳꓹ ꓡꓯ ꓘꓳ_ ꓟ ꓬꓲ ꓓꓽ ꓟ ꓓꓳ ꓡ_ ꓥꓳ꓿ ꓤꓶ ꓥ ꓕ ꓑꓳꓸ ꓗꓪ ꓢ-ꓓꓯ ꓦꓶ ꓠꓲꓹ ꓠꓬ ꓙꓲ-ꓢꓴ ꓘꓴ ꓜꓲ ꓞꓳ ꓔꓯ ꓔꓳꓹ ꓠꓹ ꓟ ꓟꓳꓸ ꓖꓶ ꓡ_ ꓡꓳ꓿ ꓖꓳ ꓡꓱ_ ꓟꓲ ꓪꓴ-ꓢ ꓠꓬ ꓥꓶ_ ꓟ ꓖꓳ ꓕꓲ ꓣꓳ ꓬꓲ ꓪ ꓠꓬꓲ_ ꓟ ꓔꓯ ꓔꓳꓹ ꓐ ꓡ ꓠꓹ ꓟ ꓬꓲ ꓣꓱ ꓛꓰ_ ꓐꓰ ꓬꓲ ꓦ ꓠꓬ ꓬꓲ ꓑ ꓫꓬ ꓐꓴ ꓔꓯ ꓖꓶ ꓔ ꓡꓳ꓿ ꓙꓲ-ꓢꓴ ꓬꓲ ꓝꓲ ꓓꓴ ꓐꓴ ꓠꓬ ꓟꓲ ꓠꓯ ꓗꓪ ꓶ ꓓꓳꓽ ꓚ ꓒꓬꓱ ꓢꓲ ꓗ ꓠꓯꓸ ꓟ ꓤꓶ ꓐꓱ ꓶ ꓐꓳ ꓚꓲꓸ_ ꓕꓯ꓾ ꓢꓲ-ꓫꓬ-ꓟ-ꓦ ꓡꓰ ꓬꓲ ꓪ ꓔꓯ ꓠꓲꓹ ꓟ ꓗꓪ ꓙ ꓜꓲꓼ ꓠꓲꓹ ꓧꓳꓽ ꓖꓶ_ ꓡꓳ꓿ ꓖꓳ ꓡꓱ_ ꓟꓲ ꓡꓳꓹ ꓬꓰ_ ꓟ ꓦꓬꓼ ꓠꓬꓲ ꓗꓪ ꓘꓴ ꓜꓲ ꓞꓳ ꓔꓯ ꓫꓴꓹ ꓣꓴ_ ꓟ ꓦꓬꓼ ꓠꓬꓲ ꓛꓲ ꓡ_ ꓕꓯ ꓢ-ꓓꓯ ꓠꓬ ꓪꓽ ꓠꓬꓲ ꓠꓬꓲ ꓡꓰ ꓟꓬꓱꓽ ꓬꓰ ꓡ_ ꓥꓳ꓿  ꓮ ꓡꓲꓳ ꓐꓯ ꓠꓬ ꓢ-ꓓꓯ ꓠꓽ꓾ ꓬꓲ ꓔꓬ ꓠꓹ ꓟ ꓬꓲ ꓝꓲꓸ ꓠꓲꓸ_ ꓟ ꓢꓷꓸ_ ꓠꓬꓲ꓾ ꓠꓲꓹ ꓟ ꓦꓶꓻ ꓦꓶ_ ꓡꓰꓽ ꓠꓴ ꓪ ꓔꓬ ꓗꓪ ꓬꓯꓼ ꓡꓺꓳ [ꓟꓳ ꓖꓶ ꓓꓴ 12ꓽ12]꓿ ꓙꓵꓽ ꓗ ꓟꓽ ꓙꓳ ꓢꓴ ꓖꓳ ꓕꓲ ꓣꓳ ꓡ ꓠꓬ꓾ ꓪꓽ ꓠꓬꓲ_ ꓟ ꓐꓰ꓾ ꓢꓷꓸ ꓡꓰ ꓓꓴ_ ꓐꓰ꓾ ꓗꓶꓸ_ ꓟ ꓓꓵ ꓙ ꓟꓶ ꓓꓴ ꓬꓲ ꓫꓵꓽ ꓬꓲ ꓙꓰꓽ ꓣꓱꓽ ꓢꓲ ꓢ-ꓓꓯ ꓟꓬꓱꓽ ꓬꓰ_ ꓥꓳ [2 ꓕꓰ 2ꓽ9]꓿ ꓪꓴ-ꓢ ꓬꓲ ꓟꓴ ꓗꓪ ꓝꓲ ꓓꓴ ꓐꓴ ꓗꓳ ꓡꓳ ꓗꓪ ꓮ ꓘꓶ ꓟꓴ_ ꓟ ꓙꓵꓽ ꓪ ꓙꓳ ꓗꓷ ꓢꓴ꓾ ꓓꓵꓽ ꓙ ꓚꓴꓽ ꓬꓲꓹ ꓓꓶꓽ ꓪꓽ ꓠꓬꓲ ꓢꓴ ꓠꓬ 6000 ꓘꓳꓼ ꓛꓲ ꓗꓶꓸ_ ꓟ ꓐꓰ ꓐꓬ ꓡꓰ ꓝꓲ_ ꓟ ꓟꓬꓱꓽ ꓬꓰ ꓗꓷꓳ꓿ ꓤꓶ ꓦꓬꓼ ꓠꓬꓲ ꓕꓱ ꓟ ꓠꓯꓸꓼ ꓗꓪ ꓓꓶꓽ ꓗꓷ ꓟ ꓠꓯꓸ_ ꓟ ꓢ-ꓓꓯ ꓚꓴꓽ ꓬꓲꓹ ꓮ ꓙꓵ ꓣꓴ ꓓꓳ ꓡ ꓢꓲ ꓡꓳꓹ ꓬꓰ_ ꓟ ꓦꓬꓼ ꓠꓬꓲ ꓗꓪ ꓪꓴ-ꓢ ꓑ ꓫꓬ ꓐꓴ ꓔꓯ ꓔꓳꓹ ꓡ_ ꓥꓳ꓿ ꓦꓬꓼ ꓠꓬꓲ ꓕꓱ ꓟ ꓗꓪ ꓙꓲ ꓣꓴꓽ ꓓꓴ ꓔꓳꓹ ꓜꓳꓽ ꓔꓬ_ ꓟ ꓙꓲ-ꓢꓴ ꓢꓲ ꓤ ꓐꓴ ꓠꓬ ꓢꓲ ꓒ ꓠꓬꓲ ꓧꓪꓹ ꓕꓲ ꓧꓪꓹ ꓡ_ ꓟ ꓔꓯ ꓟꓳꓸ ꓢꓷꓸ ꓙ ꓟꓳ ꓙ ꓢꓲ꓾ ꓢꓲ ꓒ ꓡ_ ꓕꓯ ꓢꓲ ꓒ ꓟꓲꓽ ꓙꓬ ꓗꓪ ꓬꓲꓸ ꓐ ꓟꓽ ꓙꓳ ꓟ_ ꓐꓰ ꓓꓰ ꓖꓴ ꓟꓽ ꓙꓳ ꓢꓴ ꓒꓬꓱꓼ ꓡ ꓠꓹ ꓟ ꓢꓯꓼ ꓕꓵꓼ ꓠꓯ_ ꓡꓳ [2 ꓒꓲ 3ꓽ14]꓿ ꓦꓬꓼ ꓠꓬꓲ ꓖꓳ ꓟ ꓗꓪ ꓘꓴ ꓜꓲ ꓞꓳ ꓠꓬ ꓝꓲ ꓓꓴ ꓐꓴ ꓦꓬꓼ ꓠꓬꓲ ꓗꓪ_ ꓡꓰ ꓐꓰ ꓪꓴ-ꓢ ꓡꓰ ꓪꓽ ꓠꓬꓲ_ ꓟ ꓐꓰ ꓣꓱ ꓛꓰ ꓧꓳꓽ ꓖꓶ_ ꓟ ꓣꓱꓽ ꓬꓯꓼ_ ꓡꓳ꓿
	ꓢꓲ-ꓫꓬ-ꓟ-ꓦ ꓡꓰ ꓠꓲꓹ ꓟ ꓗꓪ ꓠꓬꓲ ꓟꓳ ꓓꓴ ꓣꓳ ꓖꓶ_ ꓟ ꓗꓪ ꓐꓰ ꓙꓲ_ ꓟ ꓐꓰ ꓥꓶ_ ꓟ ꓟꓶ ꓤ ꓔꓳꓹ ꓡꓯ ꓘꓳ ꓗꓷ ꓟ ꓔꓯ ꓟꓳꓸ ꓕꓳ ꓶ ꓕꓱ ꓟ ꓐꓳ ꓢꓴ ꓔꓯ ꓙ ꓜꓲꓼ ꓡꓰ ꓝꓲ_ ꓟ ꓥ ꓡꓳ꓿ ꓕꓲ ꓧꓪꓹ ꓗ ꓠꓯ ꓕꓲ ꓧꓪꓹ ꓥꓪ ꓠꓬ ꓗꓳ ꓡ_ ꓟ ꓤꓶ ꓗꓪ ꓢꓯꓼ ꓟꓬ ꓝ ꓖꓶ ꓢꓴ꓾ ꓢꓯꓼ ꓟꓬ ꓢꓲ ꓒ ꓙꓲ-ꓢꓴ ꓐꓰ ꓝꓴꓲ ꓬꓲ ꓚꓰ꓾ ꓢꓲ ꓫꓬ_ ꓟ ꓪꓴ-ꓢ ꓙꓵꓽ ꓗ ꓔꓯ ꓬꓲ ꓪꓴꓸ ꓛꓬ ꓗꓷ ꓢꓴ꓾ ꓥꓶ_ ꓟ ꓢꓲ ꓒ ꓢ-ꓓꓯ ꓟꓬꓱꓽ ꓬꓰ_ ꓟ ꓔꓯ ꓟꓳꓸ ꓧꓪ ꓟꓰꓹ ꓡꓳꓸ ꓠꓬꓲ ꓗꓷꓳ꓿ ꓢ-ꓓꓯ ꓠꓬ ꓙꓲ-ꓢꓴ ꓐꓰ ꓔꓳꓹ ꓡꓯ ꓘꓳ_ ꓟ ꓟꓬꓱꓽ ꓬꓰ_ ꓟ ꓔꓯ ꓟꓳꓸ ꓬꓲ ꓔꓯ ꓛꓳ ꓢꓴ ꓐꓴ ꓗꓪ ꓐꓰ ꓡꓳꓸ ꓟꓳ ꓓ_ ꓡꓳ꓿ ꓗꓳ ꓗꓷ_ ꓟ ꓦꓬꓼ ꓠꓬꓲ ꓔꓯ ꓚꓲꓸ ꓚ ꓠꓬꓲ_ ꓠꓬ꓾ ꓪꓴ-ꓢ ꓙꓵꓽ ꓗ ꓔꓯ ꓠꓲꓹ ꓜꓳ_ ꓟ꓾ ꓗꓶꓸ_ ꓟ ꓗꓪ ꓟꓽ ꓔꓱꓹ_ ꓟ ꓔꓯ ꓔꓱꓹ ꓚꓵ_ ꓟ ꓡꓰ ꓐꓰ ꓡꓳꓸ ꓟꓳ ꓝꓲ ꓢꓲ꓾ ꓪꓴ-ꓢ ꓙꓵꓽ ꓗ ꓔꓯ ꓡ ꓞꓳ ꓙꓵꓽ ꓑ ꓗꓷ ꓢꓲ꓾ ꓡ ꓞꓳ ꓠꓬ ꓚꓰꓼ ꓢꓴ ꓔꓯ ꓟꓽ ꓥ ꓥ꓾ ꓚꓰꓼ ꓔ ꓡꓳ ꓫꓵꓽ ꓔꓯ ꓪꓴꓸ ꓓꓵ ꓕꓱꓼ_ ꓡꓳ꓿ ꓢ-ꓓꓯ ꓠꓬ ꓪꓴ-ꓢ ꓬꓲ ꓫꓱꓹ ꓔꓯ ꓟꓽ ꓥ ꓟ ꓕꓲ ꓒꓳꓹ ꓗꓪ ꓐꓰ ꓡꓳꓸ ꓟꓳ ꓡꓰ ꓠꓹ ꓟ ꓢꓯꓼ ꓕꓵꓼ ꓢꓲ ꓡ ꓞꓳ ꓠꓬ ꓚꓰꓼ ꓢꓴ ꓔꓯ ꓟꓽ ꓥ ꓟ ꓕꓲ ꓒꓳꓹ ꓗꓪ ꓐꓰ ꓡꓳꓸ ꓟꓳ ꓡꓰ_ ꓡꓳ꓿ ꓪꓴ-ꓢ ꓔꓯ ꓠꓬ ꓠꓵ ꓠꓲꓹ ꓟꓽ ꓥ ꓥ꓾ ꓙꓳꓺ ꓠꓲꓹ ꓐꓰ ꓠꓲꓹ ꓜꓳ_ ꓟ ꓥ ꓟ ꓡꓰ ꓐꓰ ꓡꓳꓸ ꓟꓳ ꓝꓲ_ ꓡꓳ꓿ ꓢ-ꓓꓯ ꓠꓬ ꓪꓴ-ꓢ ꓙꓵ ꓗ ꓔꓯ ꓣꓴ ꓦ ꓗꓷ ꓢꓲ꓾ ꓡ ꓞꓳ ꓔꓯ ꓠꓬ ꓐꓯ ꓟꓴ ꓘꓶ_ ꓟ ꓟꓽ ꓙꓳ ꓟ ꓡꓰ ꓐꓰ ꓡꓳꓸ ꓟꓳ ꓝꓲ_ ꓡꓳ꓿ ꓬꓲ ꓗꓶ ꓘꓶ ꓔꓯ ꓔꓳꓹ ꓢꓲ ꓟꓽ ꓘꓳ ꓣꓴ ꓢꓴ ꓐꓴ ꓔꓯ ꓠꓬ ꓖꓳ ꓕꓯ ꓗꓪ ꓐꓰ ꓮ ꓟꓶ ꓗꓪ ꓛꓲ ꓗꓸ ꓧꓪ_ ꓡꓳ꓿ ꓕꓱ ꓟ ꓔꓯ ꓟꓳꓸ ꓒꓵꓽ ꓒ ꓐꓴ꓾ ꓟꓷꓽ ꓠꓷꓹ ꓝ ꓢꓴ ꓐꓴ꓾ ꓝꓲ ꓓꓴ ꓐꓴ꓾ ꓐꓰ ꓫꓬꓹ ꓔꓱꓹ ꓢꓴ ꓐꓴ ꓢꓯꓼ ꓟꓬ ꓔꓲ ꓖꓶ ꓗꓷ_ ꓟ ꓗꓪ ꓐꓰ ꓚꓲꓸ ꓚ ꓟꓶ_ ꓡꓳ꓿
	ꓡꓳꓹ ꓬꓰ_ ꓟ ꓦꓬꓼ ꓠꓬꓲ ꓗꓪ ꓔꓳꓹ ꓡꓯ ꓘꓳ_ ꓟ_ ꓟꓲ꓾ ꓢ-ꓓꓯ ꓠꓬ ꓖꓳ ꓕꓯ ꓟ ꓡꓰ ꓐꓰ ꓦ ꓖꓳ ꓟ ꓡꓰ ꓧꓶ ꓕꓯ ꓟ_ ꓡꓰ ꓐꓰ ꓟꓬꓱꓽ ꓬꓰ_ ꓥꓳ꓿ ꓧꓶꓸ ꓕꓯ ꓟ_ ꓡꓰ ꓐꓰ ꓐꓯ_ ꓟꓲ꓾ ꓡ ꓠꓯꓹ_ ꓟ ꓔꓳꓹ ꓡꓯ ꓘꓳ_ ꓟ ꓠꓬ ꓪ ꓜꓲ ꓥꓶ_ ꓟ ꓥ ꓢꓲ ꓟꓲ ꓠꓯ ꓗꓪ ꓕꓱ ꓟ ꓡꓰ ꓐꓰ ꓧꓶꓸ ꓕꓯ ꓟ ꓦꓬꓼ ꓠꓬꓲ ꓗꓪ ꓟꓽ ꓔꓳꓹ ꓜꓳꓽ ꓠꓬꓲ꓿ ꓢ-ꓓꓯ ꓠꓬ ꓕꓲ ꓕꓲ_ ꓡꓰ ꓗꓶꓸ ꓢꓲ ꓪ ꓠꓬꓲ ꓠꓬꓲ ꓡꓰ ꓔꓳꓹ ꓡ_ ꓥꓳ꓿ ꓐ ꓡ ꓐꓭ ꓠꓬ꓾ ꓢꓲ ꓔ ꓢꓴ ꓔꓯ_ ꓟꓲ ꓬꓲ ꓡꓰ ꓧꓳꓽ ꓪꓴꓸ ꓙꓰ_ ꓥꓳ [ꓟ-ꓘꓳ 13ꓽ22]꓿
	ꓪꓴ-ꓢ ꓬꓲ ꓦ ꓡꓰ ꓥꓪ ꓔꓯ ꓔꓱꓹ ꓚꓵ_ ꓟ ꓪꓴ-ꓢ ꓬꓲꓸ ꓐꓯ ꓘꓶꓽ ꓠꓲꓹ ꓟ ꓗꓪ ꓒꓶ ꓟꓸ ꓖꓶ ꓡ_ ꓕꓯ꓾ ꓒꓬꓱꓼ ꓗꓳꓸ ꓗꓷ ꓟ ꓐꓰ ꓒꓬꓱꓼ ꓡ ꓠꓯ_ ꓟ ꓢꓴ ꓔꓯ_ ꓟꓲ ꓟꓸ ꓖꓶ ꓠꓹ ꓟ ꓕꓵꓼ ꓪ ꓖꓶ ꓡ_ ꓡꓳ꓿ ꓬꓲ ꓡꓰ ꓟꓳꓸ ꓖꓶ ꓡ_ ꓟ ꓠꓬ ꓗꓳꓸ ꓗꓷ ꓟ ꓤꓶ ꓗꓪ ꓔꓳꓹ ꓡꓯ ꓘꓳ ꓗꓷ ꓟ_ ꓐꓰ ꓟꓲ ꓕꓯ ꓢꓲ ꓗꓪ ꓞꓼ ꓞꓼ ꓒꓬꓱꓼ ꓡ ꓠꓯ_ ꓟ ꓐꓯ ꓟꓸ ꓖꓶ ꓠꓹ ꓟ ꓥ ꓡꓳ꓿ ꓔꓶ ꓙꓱꓼ ꓕꓱ ꓟ ꓔꓯ ꓛꓳ ꓠꓹ ꓟ ꓥꓪ ꓠꓬ ꓗꓳ ꓗꓷ ꓟ ꓤꓶ ꓗꓪ ꓒꓶ ꓟꓸ ꓖꓶ ꓗꓷ ꓟ ꓔꓱꓹ ꓚꓵ_ ꓟ ꓐꓰ ꓒꓬꓱꓼ ꓗꓷ ꓟ ꓫꓵꓽ ꓪꓴ ꓔꓯ ꓢꓲ ꓣꓴ ꓢꓲ꓾ ꓢ-ꓓꓯ ꓠꓲꓹ ꓟ ꓔꓯ ꓡꓵꓹ ꓢꓴ ꓔꓴ ꓡ ꓝꓲ ꓢꓴ꓾ ꓟꓲ ꓠꓯ ꓔꓯ ꓠꓲꓹ ꓠꓵ_ ꓟ ꓘꓴ ꓜꓲ ꓞꓳ ꓔꓯ ꓠꓲꓹ ꓜꓳ_ ꓟ ꓐꓰ ꓬꓲ ꓪ ꓢꓯꓼ ꓟꓬ ꓔꓯ ꓖꓶ ꓗꓷ ꓐ ꓡ ꓗꓪ ꓛꓲ ꓟꓽ ꓠꓲꓹ ꓠꓵ ꓢꓴ ꓐꓴ ꓢꓷꓸ ꓙ ꓟꓳ ꓙ_ ꓟ ꓔꓯ ꓖꓴ ꓟꓳꓸ ꓖꓶ ꓠꓹ ꓟ ꓥ ꓡꓳ꓿
	ꓬꓲ ꓪ ꓡꓰ ꓐꓳ ꓔ ꓟ ꓕꓱ ꓟ ꓔꓯ ꓡꓳꓸ ꓠꓬꓲ ꓕꓯ ꓣꓳ ꓟꓲꓸ ꓙꓬ ꓗꓪ ꓔꓳꓹ ꓡꓯ ꓘꓳ ꓓꓴ ꓙꓳ_ ꓟ ꓬꓲ ꓶ ꓥꓳꓽ ꓔꓯ ꓣꓳ ꓡꓳꓸ ꓟꓳ_ ꓡꓳ꓿  ꓕꓱ ꓟ ꓔꓯ ꓢꓲ-ꓫꓬ-ꓟ-ꓦ ꓡꓰ ꓟꓳꓸ ꓖꓶ ꓡ_ ꓟ ꓪꓴ-ꓢ ꓐꓯ ꓘꓶ ꓗꓪ ꓐꓰ ꓡꓳꓸ ꓠꓬꓲ_ ꓕꓯ꓾ ꓥꓶ_ ꓟ ꓖꓳ ꓕꓲ ꓣꓳ ꓬꓲ ꓖꓳꓼ ꓠꓲꓹ ꓚꓴꓽ ꓬꓲꓹ ꓔꓯ ꓣꓳ ꓡꓳꓸ ꓟꓳ ꓢꓲ꓾ ꓢꓲ ꓒ ꓡ_ ꓔꓯ ꓓꓰ ꓖꓴ ꓟꓽ ꓙꓳ ꓟ ꓔꓯ ꓡꓳꓸ ꓟꓳ ꓠꓯ_ ꓢꓴ ꓐꓴ ꓠꓬ ꓙꓲ ꓣꓴꓽ ꓓꓴ ꓕꓱ ꓟ ꓔꓯ ꓤ ꓟꓳ ꓠꓯ_ ꓡꓳ꓿
	ꓗꓳ ꓗꓷ ꓟ ꓤꓶ ꓗꓪ ꓫꓬꓹ ꓔꓱꓹ ꓠꓹ ꓟ ꓢꓯꓼ ꓕꓵꓼ ꓗꓷ ꓟ ꓚ ꓟꓲꓽ ꓠꓬ ꓒꓬꓱꓼ ꓗꓳꓸ ꓗꓷ ꓟ ꓥ ꓢꓲ꓾ ꓠꓬꓲꓸ ꓠꓬꓲ ꓟ ꓦꓬꓼ ꓠꓬꓲ ꓗꓪ ꓟ ꓦ ꓡꓱ ꓢꓴ ꓐꓴ ꓢꓷꓸ_ ꓟ ꓥ ꓢꓲ ꓒꓬꓱꓼ ꓗꓷ ꓟ ꓕꓱ ꓟ ꓔꓯ ꓮ ꓟ_ ꓟꓲ ꓧꓳꓺ ꓟꓽ ꓐ ꓡ꓿ ꓥꓪ ꓔꓶ ꓙꓱꓼ ꓗꓪ ꓟꓳꓸ ꓗꓷ ꓟ ꓡꓰ ꓐꓰ ꓕꓳ ꓶ ꓕꓱ ꓕꓲ ꓑꓷꓠꓽ ꓗꓪ ꓐꓳ ꓔ ꓟ ꓚ ꓟꓲꓽ ꓠꓬ ꓠꓬꓱꓸ ꓠꓬꓱꓸ ꓤ ꓥ ꓢꓲ꓾ ꓣꓴ ꓜꓲꓼ ꓢꓲ ꓐꓳ ꓔ ꓟ ꓠꓬ ꓓꓵꓽ ꓙ_ ꓟ ꓐꓰ ꓢꓳ ꓣꓴ_ ꓟ ꓗꓪ ꓙ ꓜꓲꓼ ꓢ ꓠ_ ꓟ ꓥ ꓡꓳ꓿ ꓕꓲ ꓖ ꓕꓲ ꓔꓳꓸ ꓗꓪ ꓕꓲ ꓫꓵꓽ ꓫꓵꓽ ꓔꓯ ꓟꓳꓸ ꓠꓬ ꓐꓳ ꓢꓴ ꓙ ꓜꓲꓼ ꓢ ꓢ_ ꓡꓰ ꓣꓴ ꓜꓲꓼ ꓢꓲ ꓐꓳ ꓟ ꓔꓯ ꓖꓴ ꓢꓲ ꓐꓳ ꓚꓲꓸ ꓔ ꓟ ꓙꓳ_ ꓡꓳ꓿ ꓖꓳ ꓡꓱ_ ꓟꓲ ꓮ ꓟꓬꓹ ꓫꓵꓽ ꓔꓯ ꓣꓴ ꓜꓲꓼ ꓢꓲ ꓐꓯ ꓔ ꓟ ꓕꓲ ꓖ ꓖ ꓗꓪ ꓠꓬ ꓐꓳ ꓢꓴ ꓔꓯ ꓖꓴ ꓟꓽ ꓪ ꓡꓰ ꓟ_ ꓟꓲ ꓙꓳ_ ꓡꓳ꓿ ꓣꓳ ꓦꓬꓼ ꓠꓬꓲ ꓗꓪ ꓫꓬꓹ ꓔꓱꓹ_ ꓟ ꓟꓬꓱꓽ ꓗꓪ ꓢꓯꓼ ꓕꓵꓼ ꓔꓬ ꓢꓴ ꓐꓴ ꓡꓰ ꓐꓳ ꓔ ꓟ ꓔꓯ ꓠꓬ ꓬꓲ ꓪ ꓐꓳ ꓓꓳ ꓡ_ ꓟ ꓟꓬꓱꓽ ꓔꓯ ꓖꓴ ꓔ ꓟ ꓙꓳ_ ꓡꓳ꓿ 
	ꓧꓶ ꓕꓯ ꓗꓪ ꓔꓳꓹ ꓜꓳ ꓗꓷ ꓟ ꓚ ꓟꓲꓽ ꓗꓪ ꓐꓰ ꓔꓱꓹ ꓚꓵ_ ꓟ ꓬꓲ ꓫꓵꓼ ꓔꓯ ꓣꓴ ꓓꓳ ꓡ ꓢꓲ ꓐꓯ ꓟꓸ ꓖꓶ ꓠꓹ ꓟ ꓠꓬ ꓕꓳ ꓶ ꓕꓱ ꓟ ꓬꓲ ꓔꓶ ꓙꓱꓼ ꓟꓽ ꓥ꓿ ꓟꓲ ꓕꓯ ꓢꓲ ꓗꓪ ꓮ ꓡꓲ ꓒꓬꓱꓼ ꓡ ꓠꓯꓹ ꓟ ꓔꓯ ꓖꓴ ꓟꓳꓸ ꓖꓶ ꓓꓴ ꓐꓰ ꓢꓳ ꓣꓴ ꓓꓴ ꓥ ꓡꓳ꓿ ꓖꓳ ꓡꓱ_ ꓟꓲ ꓥꓶ_ ꓟ ꓠꓯ ꓞꓲꓹ ꓟ ꓐꓰ ꓠꓬꓲ ꓟꓳ ꓓꓴ ꓮ ꓡꓲ ꓔꓳꓹ ꓡꓯ ꓘꓳ ꓗꓷ ꓟ ꓔꓯ  ꓡꓳꓸ ꓟꓳ_ ꓕꓯ꓾ ꓗꓳ ꓗꓷ ꓟ ꓗꓪ ꓒꓬꓱꓼ ꓗꓷ ꓟ ꓗꓪ ꓐꓰ ꓠꓬꓲ ꓟꓳ ꓓꓴ ꓣꓳ ꓖꓶ ꓡ ꓢꓲ ꓟꓲ ꓕꓯ ꓢꓲ ꓗꓪ ꓮ ꓡꓲ ꓒꓬꓱꓼ ꓡ ꓠꓯꓹ ꓟ ꓔꓯ ꓢꓷꓸ ꓡꓰ ꓝꓲ_ ꓡꓳ꓿ ꓗꓳ ꓗꓷ ꓟ ꓦꓬꓼ ꓠꓬꓲ ꓗꓪ ꓫꓬꓹ ꓔꓱꓹ ꓢꓴ ꓐꓴ ꓣꓳ ꓫꓱꓽ ꓠꓯ_ ꓟ ꓚꓱꓹ ꓔꓯ ꓠꓬꓲ ꓟꓳ ꓓꓴ ꓣꓳ ꓖꓶ ꓡ ꓢꓲ꓾ ꓟꓲ ꓕꓯ ꓢꓲ ꓟ ꓙ ꓖꓴ ꓔꓯ ꓡꓳꓸ ꓟꓳ ꓡꓰ ꓝꓲ ꓢꓲ꓾ ꓟꓲ ꓠꓯ ꓗꓪ ꓙꓲ ꓣꓴꓽ ꓓꓴ ꓙꓳ_ ꓟꓲ ꓪꓴ-ꓢ ꓐꓯ ꓘꓶ ꓐꓰ ꓬꓰ-ꓢꓴ ꓙꓲ-ꓢꓴ ꓡꓰ ꓢꓷꓸ ꓙ ꓟꓳ ꓙ ꓗꓷ ꓟ ꓔꓯ ꓢꓷꓸ ꓙ ꓟꓳ ꓙ ꓢꓴ ꓬꓰ ꓝꓲ_ ꓡꓳ꓿ 
	ꓔꓱꓹ ꓚꓵ_ ꓟ ꓐꓰ ꓥꓳꓽ ꓙꓰ_ ꓟ ꓔꓳꓹ ꓡꓯ ꓘꓳ_ ꓟ ꓔꓯ ꓟꓳꓸ ꓖꓶ ꓓꓳ ꓡ ꓠꓹ ꓟ꓾ ꓥꓶ_ ꓟ ꓢ-ꓓꓯ ꓚꓴꓽ ꓬꓲꓹ ꓔꓯ ꓗꓽ ꓔ ꓠꓹ ꓟ꓾ ꓥꓶ_ ꓟ ꓗꓪ ꓐꓰ ꓓꓳ ꓡ_ ꓟ ꓘꓶ ꓡꓶ ꓓꓴ ꓔꓯ ꓟꓳꓸ ꓖꓶ ꓓꓳ ꓡ ꓢꓲ ꓫꓬꓹ ꓔꓱꓹ ꓐ ꓡ ꓠꓹ ꓟ꓾ ꓬꓲ ꓪꓴꓸ ꓬꓲ ꓚꓰ ꓗꓪ ꓐꓰ ꓙꓳ_ ꓟ ꓝꓴꓲ ꓔꓯ ꓟꓳꓸ ꓖꓶ ꓓꓳ ꓡ ꓢꓲ꓾ ꓪꓴ-ꓢ ꓔꓱꓹ ꓜꓳꓽ_ ꓟ ꓗꓪ ꓐꓰ ꓬꓲ ꓡꓰ ꓚꓰꓼ ꓔ ꓟ ꓡ ꓞꓳ ꓔꓯ ꓠꓬꓲ ꓙ ꓔꓬ_ ꓟ ꓔꓯ ꓟꓳꓸ ꓖꓶ ꓓꓳ ꓡ ꓠꓹ ꓟ꓾ ꓢꓲ ꓫꓬ_ ꓟ ꓐꓰ ꓡꓶꓸ ꓟ ꓐ ꓡ ꓟ ꓪꓴ-ꓢ ꓙꓵꓽ ꓗ ꓔꓯ ꓟꓳꓸ ꓖꓶ ꓓꓳ ꓡ ꓠꓹ ꓟ ꓠꓬ꓾ ꓕꓳ ꓶ ꓕꓱ ꓕꓲ ꓑꓷꓠꓽ ꓐꓳ_ ꓟ ꓬꓲ ꓔꓶ ꓙꓱꓼ ꓥ ꓡꓳ꓿ ꓕꓱ ꓟ ꓗꓪ ꓐꓰ ꓶ ꓟꓬ ꓔꓯ ꓠꓯ ꓞꓲꓹ ꓟ ꓙꓵꓽ ꓪ ꓠꓬꓲ_ ꓟ ꓗꓪ ꓐꓰ ꓚꓬꓴꓹ ꓓꓳ ꓡ ꓠꓹ ꓟ ꓐꓰ ꓙꓲ ꓫꓬ ꓢꓴ ꓐꓴ ꓟꓶ ꓠꓯꓹ ꓟ ꓡꓯꓼ ꓪ ꓒꓯꓹ ꓟꓶ ꓠꓹ ꓟ꓾ ꓐꓰ ꓣꓳ ꓔꓯ ꓠꓲꓹ ꓠꓵ ꓢꓲ ꓬꓲ ꓢꓯꓼ ꓟꓬ ꓖꓶ ꓗꓷ ꓢꓴ ꓔꓯ ꓫꓱꓸ ꓖꓶ ꓠꓹ ꓟ ꓠꓬ꓾ ꓕꓳ ꓶ ꓕꓱ ꓕꓲ ꓟ ꓐꓳ ꓢꓴ ꓶꓼ ꓓꓰ ꓘꓶꓽ ꓥ ꓡꓳ꓿
